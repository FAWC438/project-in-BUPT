将进酒::唐代：李白::君不见，黄河之水天上来，奔流到海不复回。君不见，高堂明镜悲白发，朝如青丝暮成雪。人生得意须尽欢，莫使金樽空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，杯莫停。与君歌一曲，请君为我倾耳听。钟鼓馔玉不足贵，但愿长醉不复醒。古来圣贤皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，径须沽取对君酌。五花马，千金裘，呼儿将出换美酒，与尔同销万古愁。
水调歌头·明月几时有::宋代：苏轼::丙辰中秋，欢饮达旦，大醉，作此篇，兼怀子由。明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。
桃花源记::魏晋：陶渊明::　　晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷，渔人甚异之。复前行，欲穷其林。　　林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田美池桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。　　见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”　　既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。　　南阳刘子骥，高尚士也，闻之，欣然规往。未果，寻病终，后遂无问津者。
陋室铭::唐代：刘禹锡::山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？
爱莲说::宋代：周敦颐::　　水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。　　予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人?牡丹之爱，宜乎众矣!
沁园春·雪::近代：毛泽东::北国风光，千里冰封，万里雪飘。望长城内外，惟余莽莽；大河上下，顿失滔滔。山舞银蛇，原驰蜡象，欲与天公试比高。须晴日，看红装素裹，分外妖娆。江山如此多娇，引无数英雄竞折腰。惜秦皇汉武，略输文采；唐宗宋祖，稍逊风骚。一代天骄，成吉思汗，只识弯弓射大雕。俱往矣，数风流人物，还看今朝。
满江红·写怀::宋代：岳飞::怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。 
元日::宋代：王安石::爆竹声中一岁除，春风送暖入屠苏。千门万户曈曈日，总把新桃换旧符。
木兰诗 / 木兰辞::南北朝：佚名::　　唧唧复唧唧，木兰当户织。不闻机杼声，惟闻女叹息。问女何所思，问女何所忆。女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。　　东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边，不闻爷娘唤女声，但闻黄河流水鸣溅溅。旦辞黄河去，暮至黑山头，不闻爷娘唤女声，但闻燕山胡骑鸣啾啾。　　万里赴戎机，关山度若飞。朔气传金柝，寒光照铁衣。将军百战死，壮士十年归。　　归来见天子，天子坐明堂。策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。　　爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。开我东阁门，坐我西阁床，脱我战时袍，著我旧时裳。当窗理云鬓，对镜帖花黄。出门看火伴，火伴皆惊忙：同行十二年，不知木兰是女郎。（帖 通：贴；惊忙 一作：惶；惶 火伴 通：伙）　　雄兔脚扑朔，雌兔眼迷离；双兔傍地走，安能辨我是雄雌？
春望::唐代：杜甫::国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。
卜算子·咏梅::近代：毛泽东::读陆游咏梅词，反其意而用之。风雨送春归，飞雪迎春到。已是悬崖百丈冰，犹有花枝俏。俏也不争春，只把春来报。待到山花烂漫时，她在丛中笑。
岳阳楼记::宋代：范仲淹::　　庆历四年春，滕子京谪守巴陵郡。越明年，政通人和，百废具兴。乃重修岳阳楼，增其旧制，刻唐贤今人诗赋于其上。属予作文以记之。　　予观夫巴陵胜状，在洞庭一湖。衔远山，吞长江，浩浩汤汤，横无际涯；朝晖夕阴，气象万千。此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎?　　若夫淫雨霏霏，连月不开，阴风怒号，浊浪排空；日星隐耀，山岳潜形；商旅不行，樯倾楫摧；薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。　　至若春和景明，波澜不惊，上下天光，一碧万顷；沙鸥翔集，锦鳞游泳；岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。　　嗟夫！予尝求古仁人之心，或异二者之为，何哉？不以物喜，不以己悲；居庙堂之高则忧其民；处江湖之远则忧其君。是进亦忧，退亦忧。然则何时而乐耶？其必曰：“先天下之忧而忧，后天下之乐而乐”乎。噫！微斯人，吾谁与归？　　时六年九月十五日。
长恨歌::唐代：白居易::汉皇重色思倾国，御宇多年求不得。杨家有女初长成，养在深闺人未识。天生丽质难自弃，一朝选在君王侧。回眸一笑百媚生，六宫粉黛无颜色。春寒赐浴华清池，温泉水滑洗凝脂。侍儿扶起娇无力，始是新承恩泽时。云鬓花颜金步摇，芙蓉帐暖度春宵。春宵苦短日高起，从此君王不早朝。承欢侍宴无闲暇，春从春游夜专夜。后宫佳丽三千人，三千宠爱在一身。金屋妆成娇侍夜，玉楼宴罢醉和春。姊妹弟兄皆列土，可怜光彩生门户。遂令天下父母心，不重生男重生女。骊宫高处入青云，仙乐风飘处处闻。缓歌慢舞凝丝竹，尽日君王看不足。渔阳鼙鼓动地来，惊破霓裳羽衣曲。九重城阙烟尘生，千乘万骑西南行。翠华摇摇行复止，西出都门百余里。六军不发无奈何，宛转蛾眉马前死。花钿委地无人收，翠翘金雀玉搔头。君王掩面救不得，回看血泪相和流。黄埃散漫风萧索，云栈萦纡登剑阁。峨嵋山下少人行，旌旗无光日色薄。蜀江水碧蜀山青，圣主朝朝暮暮情。行宫见月伤心色，夜雨闻铃肠断声。天旋地转回龙驭，到此踌躇不能去。马嵬坡下泥土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。芙蓉如面柳如眉，对此如何不泪垂。春风桃李花开日，秋雨梧桐叶落时。西宫南内多秋草，落叶满阶红不扫。梨园弟子白发新，椒房阿监青娥老。夕殿萤飞思悄然，孤灯挑尽未成眠。迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。悠悠生死别经年，魂魄不曾来入梦。临邛道士鸿都客，能以精诚致魂魄。为感君王辗转思，遂教方士殷勤觅。排空驭气奔如电，升天入地求之遍。上穷碧落下黄泉，两处茫茫皆不见。忽闻海上有仙山，山在虚无缥渺间。楼阁玲珑五云起，其中绰约多仙子。中有一人字太真，雪肤花貌参差是。金阙西厢叩玉扃，转教小玉报双成。闻道汉家天子使，九华帐里梦魂惊。揽衣推枕起徘徊，珠箔银屏迤逦开。云鬓半偏新睡觉，花冠不整下堂来。风吹仙袂飘飘举，犹似霓裳羽衣舞。玉容寂寞泪阑干，梨花一枝春带雨。含情凝睇谢君王，一别音容两渺茫。昭阳殿里恩爱绝，蓬莱宫中日月长。回头下望人寰处，不见长安见尘雾。惟将旧物表深情，钿合金钗寄将去。钗留一股合一扇，钗擘黄金合分钿。但教心似金钿坚，天上人间会相见。临别殷勤重寄词，词中有誓两心知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无绝期。
关雎::先秦：佚名::关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。
醉翁亭记::宋代：欧阳修::　　环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。　　若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。　　至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥。酿泉为酒，泉香而酒洌；山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。　　已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。
小石潭记::唐代：柳宗元::　　从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。　　潭中鱼可百许头，皆若空游无所依。日光下澈，影布石上，佁然不动；俶尔远逝，往来翕忽。似与游者相乐。　　潭西南而望，斗折蛇行，明灭可见。其岸势犬牙差互，不可知其源。　　坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。　　同游者：吴武陵，龚古，余弟宗玄。隶而从者，崔氏二小生：曰恕己，曰奉壹。
清明::唐代：杜牧::清明时节雨纷纷，路上行人欲断魂。借问酒家何处有，牧童遥指杏花村。
静夜思::唐代：李白::床前明月光，疑是地上霜。举头望明月，低头思故乡。
念奴娇·赤壁怀古::宋代：苏轼::大江东去，浪淘尽，千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。
天净沙·秋思::元代：马致远::枯藤老树昏鸦，小桥流水人家，古道西风瘦马。夕阳西下，断肠人在天涯。
春日::宋代：朱熹::胜日寻芳泗水滨，无边光景一时新。等闲识得东风面，万紫千红总是春。
卜算子·咏梅::宋代：陆游::驿外断桥边，寂寞开无主。已是黄昏独自愁，更著风和雨。 无意苦争春，一任群芳妒。零落成泥碾作尘，只有香如故。
声声慢·寻寻觅觅::宋代：李清照::寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。满地黄花堆积。憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得！（守着窗儿 一作：守著窗儿）
蒹葭::先秦：佚名::蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。
虞美人·春花秋月何时了::五代：李煜::春花秋月何时了？往事知多少。小楼昨夜又东风，故国不堪回首月明中。雕栏玉砌应犹在，只是朱颜改。问君能有几多愁？恰似一江春水向东流。
茅屋为秋风所破歌::唐代：杜甫::八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。南村群童欺我老无力，忍能对面为盗贼，公然抱茅入竹去。唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻?安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足！(死亦足 一作：死意足）
春江花月夜::唐代：张若虚::春江潮水连海平，海上明月共潮生。滟滟随波千万里，何处春江无月明！江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月？江月何年初照人？人生代代无穷已，江月年年只相似。不知江月待何人，但见长江送流水。白云一片去悠悠，青枫浦上不胜愁。谁家今夜扁舟子？何处相思明月楼？可怜楼上月徘徊，应照离人妆镜台。玉户帘中卷不去，捣衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沉沉藏海雾，碣石潇湘无限路。不知乘月几人归，落月摇情满江树。
三峡::南北朝：郦道元::　　自三峡七百里中，两岸连山，略无阙处。重岩叠嶂，隐天蔽日。自非亭午夜分，不见曦月。　　至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。　　春冬之时，则素湍绿潭，回清倒影。绝巘多生怪柏，悬泉瀑布，飞漱其间，清荣峻茂，良多趣味。　　每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳。”
过零丁洋::宋代：文天祥::辛苦遭逢起一经，干戈寥落四周星。山河破碎风飘絮，身世浮沉雨打萍。惶恐滩头说惶恐，零丁洋里叹零丁。人生自古谁无死？留取丹心照汗青。
白雪歌送武判官归京::唐代：岑参::北风卷地白草折，胡天八月即飞雪。忽如一夜春风来，千树万树梨花开。散入珠帘湿罗幕，狐裘不暖锦衾薄。将军角弓不得控，都护铁衣冷难着。瀚海阑干百丈冰，愁云惨淡万里凝。中军置酒饮归客，胡琴琵琶与羌笛。纷纷暮雪下辕门，风掣红旗冻不翻。轮台东门送君去，去时雪满天山路。山回路转不见君，雪上空留马行处。
青玉案·元夕::宋代：辛弃疾::东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。 蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。
破阵子·为陈同甫赋壮词以寄之::宋代：辛弃疾::醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。马作的卢飞快，弓如霹雳弦惊。了却君王天下事，赢得生前身后名。可怜白发生！
江城子·乙卯正月二十日夜记梦::宋代：苏轼::十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。
芙蓉楼送辛渐::唐代：王昌龄::寒雨连江夜入吴，平明送客楚山孤。洛阳亲友如相问，一片冰心在玉壶。
咏柳 / 柳枝词::唐代：贺知章::碧玉妆成一树高，万条垂下绿丝绦。不知细叶谁裁出，二月春风似剪刀。
小池::宋代：杨万里::泉眼无声惜细流，树阴照水爱晴柔。小荷才露尖尖角，早有蜻蜓立上头。
钱塘湖春行::唐代：白居易::孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。
观沧海::两汉：曹操::东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中；星汉灿烂，若出其里。幸甚至哉，歌以咏志。
滕王阁序::唐代：王勃::　　豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯。　　时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿。临帝子之长洲，得仙人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。（层峦 一作：层台；即冈 一作：列冈；仙人 一作：天人；飞阁流丹 一作：飞阁翔丹）　　披绣闼，俯雕甍，山原旷其盈视，川泽纡其骇瞩。闾阎扑地，钟鸣鼎食之家；舸舰迷津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨，雁阵惊寒，声断衡阳之浦。　　遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，目吴会于云间。地势极而南溟深，天柱高而北辰远。关山难越，谁悲失路之人；萍水相逢，尽是他乡之客。怀帝阍而不见，奉宣室以何年？　　嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空余报国之情；阮籍猖狂，岂效穷途之哭！　　勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹捧袂，喜托龙门。杨意不逢，抚凌云而自惜；钟期既遇，奏流水以何惭？　　呜乎！胜地不常，盛筵难再；兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔：　　滕王高阁临江渚，佩玉鸣鸾罢歌舞。　　画栋朝飞南浦云，珠帘暮卷西山雨。　　闲云潭影日悠悠，物换星移几度秋。　　阁中帝子今何在？槛外长江空自流。
春夜喜雨::唐代：杜甫::好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。
与朱元思书::南北朝：吴均::　　风烟俱净，天山共色。从流飘荡，任意东西。自富阳至桐庐一百许里，奇山异水，天下独绝。　　水皆缥碧，千丈见底。游鱼细石，直视无碍。急湍甚箭，猛浪若奔。　　夹岸高山，皆生寒树，负势竞上，互相轩邈，争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。
曹刿论战::先秦：左丘明::　　十年春，齐师伐我。公将战。曹刿请见。其乡人曰：“肉食者谋之，又何间焉？”刿曰：“肉食者鄙，未能远谋。”乃入见。问：“何以战？”公曰：“衣食所安，弗敢专也，必以分人。”对曰：“小惠未徧，民弗从也。”公曰：“牺牲玉帛，弗敢加也，必以信。”对曰：“小信未孚，神弗福也。”公曰：“小大之狱，虽不能察，必以情。”对曰：“忠之属也。可以一战。战则请从。”（徧 同：遍)　　公与之乘，战于长勺。公将鼓之。刿曰：“未可。”齐人三鼓。刿曰：“可矣。”齐师败绩。公将驰之。刿曰：“未可。”下视其辙，登轼而望之，曰：“可矣。”遂逐齐师。　　既克，公问其故。对曰：“夫战，勇气也。一鼓作气，再而衰，三而竭。彼竭我盈，故克之，夫大国，难测也，惧有伏焉。吾视其辙乱，望其旗靡，故逐之。”
西江月·夜行黄沙道中::宋代：辛弃疾::明月别枝惊鹊，清风半夜鸣蝉。稻花香里说丰年，听取蛙声一片。 七八个星天外，两三点雨山前。旧时茅店社林边，路转溪桥忽见。
武陵春·春晚::宋代：李清照::风住尘香花已尽，日晚倦梳头。物是人非事事休，欲语泪先流。闻说双溪春尚好，也拟泛轻舟。只恐双溪舴艋舟，载不动许多愁。
游子吟::唐代：孟郊::慈母手中线，游子身上衣。临行密密缝，意恐迟迟归。谁言寸草心，报得三春晖。
嫦娥::唐代：李商隐::云母屏风烛影深，长河渐落晓星沉。嫦娥应悔偷灵药，碧海青天夜夜心。
游山西村::宋代：陆游::莫笑农家腊酒浑，丰年留客足鸡豚。山重水复疑无路，柳暗花明又一村。箫鼓追随春社近，衣冠简朴古风存。从今若许闲乘月，拄杖无时夜叩门。
梅花::宋代：王安石::墙角数枝梅，凌寒独自开。遥知不是雪，为有暗香来。
黄鹤楼送孟浩然之广陵::唐代：李白::故人西辞黄鹤楼，烟花三月下扬州。孤帆远影碧空尽，唯见长江天际流。 
渔家傲·秋思::宋代：范仲淹::塞下秋来风景异，衡阳雁去无留意。四面边声连角起，千嶂里，长烟落日孤城闭。浊酒一杯家万里，燕然未勒归无计。羌管悠悠霜满地，人不寐，将军白发征夫泪。
秋词::唐代：刘禹锡::自古逢秋悲寂寥，我言秋日胜春朝。晴空一鹤排云上，便引诗情到碧霄。
伤仲永::宋代：王安石::　　金溪民方仲永，世隶耕。仲永生五年，未尝识书具，忽啼求之。父异焉，借旁近与之，即书诗四句，并自为其名。其诗以养父母、收族为意，传一乡秀才观之。自是指物作诗立就，其文理皆有可观者。邑人奇之，稍稍宾客其父，或以钱币乞之。父利其然也，日扳仲永环谒于邑人，不使学。　　余闻之也久。明道中，从先人还家，于舅家见之，十二三矣。令作诗，不能称前时之闻。又七年，还自扬州，复到舅家问焉。曰：“泯然众人矣。”　　王子曰：仲永之通悟，受之天也。其受之天也，贤于材人远矣。卒之为众人，则其受于人者不至也。彼其受之天也，如此其贤也，不受之人，且为众人；今夫不受之天，固众人，又不受之人，得为众人而已耶？
无题·相见时难别亦难::唐代：李商隐::相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。
江雪::唐代：柳宗元::千山鸟飞绝，万径人踪灭。孤舟蓑笠翁，独钓寒江雪。
行路难·其一::唐代：李白::金樽清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪满山。闲来垂钓碧溪上，忽复乘舟梦日边。行路难！行路难！多歧路，今安在？长风破浪会有时，直挂云帆济沧海。
沁园春·长沙::现代：毛泽东::独立寒秋，湘江北去，橘子洲头。看万山红遍，层林尽染；漫江碧透，百舸争流。鹰击长空，鱼翔浅底，万类霜天竞自由。怅寥廓，问苍茫大地，谁主沉浮？携来百侣曾游，忆往昔峥嵘岁月稠。恰同学少年，风华正茂；书生意气，挥斥方遒。指点江山，激扬文字，粪土当年万户侯。 曾记否，到中流击水，浪遏飞舟？
望岳::唐代：杜甫::岱宗夫如何？齐鲁青未了。造化钟神秀，阴阳割昏晓。荡胸生曾云，决眦入归鸟。会当凌绝顶，一览众山小。
山居秋暝::唐代：王维::空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。
雨霖铃·寒蝉凄切::宋代：柳永::寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？
浣溪沙·游蕲水清泉寺::宋代：苏轼::游蕲水清泉寺，寺临兰溪，溪水西流。山下兰芽短浸溪，松间沙路净无泥，潇潇暮雨子规啼。谁道人生无再少？门前流水尚能西！休将白发唱黄鸡。
江城子·密州出猎::宋代：苏轼::老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。
绝句::唐代：杜甫::两个黄鹂鸣翠柳，一行白鹭上青天。窗含西岭千秋雪，门泊东吴万里船。
秋夕::唐代：杜牧::银烛秋光冷画屏，轻罗小扇扑流萤。天阶夜色凉如水，卧看牵牛织女星。
浣溪沙·一曲新词酒一杯::宋代：晏殊::一曲新词酒一杯，去年天气旧亭台。夕阳西下几时回？无可奈何花落去，似曾相识燕归来。小园香径独徘徊。
短歌行::两汉：曹操::对酒当歌，人生几何！譬如朝露，去日苦多。慨当以慷，忧思难忘。何以解忧？唯有杜康。青青子衿，悠悠我心。但为君故，沉吟至今。呦呦鹿鸣，食野之苹。我有嘉宾，鼓瑟吹笙。明明如月，何时可掇？忧从中来，不可断绝。越陌度阡，枉用相存。契阔谈讌，心念旧恩。月明星稀，乌鹊南飞。绕树三匝，何枝可依？山不厌高，海不厌深。周公吐哺，天下归心。
望庐山瀑布::唐代：李白::日照香炉生紫烟，遥看瀑布挂前川。飞流直下三千尺，疑是银河落九天。
使至塞上::唐代：王维::单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候骑，都护在燕然。
生于忧患，死于安乐::先秦：孟子及其弟子::　　舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。　　故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。　　人恒过，然后能改；困于心，衡于虑，而后作；征于色，发于声，而后喻。入则无法家拂士，出则无敌国外患者，国恒亡。　　然后知生于忧患而死于安乐也。
出师表 / 前出师表::两汉：诸葛亮::　　先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。　　宫中府中，俱为一体；陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理；不宜偏私，使内外异法也。　　侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下：愚以为宫中之事，事无大小，悉以咨之，然后施行，必能裨补阙漏，有所广益。　　将军向宠，性行淑均，晓畅军事，试用于昔日，先帝称之曰“能”，是以众议举宠为督：愚以为营中之事，悉以咨之，必能使行阵和睦，优劣得所。　　亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之、信之，则汉室之隆，可计日而待也。　　臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间：尔来二十有一年矣。　　先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明；故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。　　愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。　　今当远离，临表涕零，不知所言。
过故人庄::唐代：孟浩然::故人具鸡黍，邀我至田家。绿树村边合，青山郭外斜。开轩面场圃，把酒话桑麻。待到重阳日，还来就菊花。
九月九日忆山东兄弟::唐代：王维::独在异乡为异客，每逢佳节倍思亲。遥知兄弟登高处，遍插茱萸少一人。 
如梦令·常记溪亭日暮::宋代：李清照::常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。
孙权劝学::宋代：司马光 撰::　　初，权谓吕蒙曰：“卿今当涂掌事，不可不学！”蒙辞以军中多务。权曰：“孤岂欲卿治经为博士邪?但当涉猎，见往事耳。卿言多务，孰若孤？孤常读书，自以为大有所益。”蒙乃始就学。及鲁肃过寻阳，与蒙论议，大惊曰：“卿今者才略，非复吴下阿蒙！”蒙曰：“士别三日，即更刮目相待，大兄何见事之晚乎！”肃遂拜蒙母，结友而别。
晓出净慈寺送林子方::宋代：杨万里::毕竟西湖六月中，风光不与四时同。接天莲叶无穷碧，映日荷花别样红。
鱼我所欲也::先秦：孟子及其弟子::　　鱼，我所欲也；熊掌，亦我所欲也，二者不可得兼，舍鱼而取熊掌者也。生，亦我所欲也；义，亦我所欲也。二者不可得兼，舍生而取义者也。生亦我所欲，所欲有甚于生者，故不为苟得也。死亦我所恶，所恶有甚于死者，故患有所不辟也。如使人之所欲莫甚于生，则凡可以得生者何不用也。使人之所恶莫甚于死者，则凡可以辟患者何不为也！由是则生而有不用也；由是则可以辟患而有不为也。是故所欲有甚于生者，所恶有甚于死者。非独贤者有是心也，人皆有之，贤者能勿丧耳。　　一箪食，一豆羹，得之则生，弗得则死。呼尔而与之，行道之人弗受；蹴尔而与之，乞人不屑也。　　万钟则不辩礼义而受之，万钟于我何加焉！为宫室之美，妻妾之奉，所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之：是亦不可以已乎？此之谓失其本心。　　
五柳先生传::魏晋：陶渊明::　　先生不知何许人也，亦不详其姓字，宅边有五柳树，因以为号焉。闲静少言，不慕荣利。好读书，不求甚解；每有会意，便欣然忘食。性嗜酒，家贫不能常得。亲旧知其如此，或置酒而招之；造饮辄尽，期在必醉。既醉而退，曾不吝情去留。环堵萧然，不蔽风日；短褐穿结，箪瓢屡空，晏如也。常著文章自娱，颇示己志。忘怀得失，以此自终。　　赞曰：黔娄之妻有言：“不戚戚于贫贱，不汲汲于富贵。”其言兹若人之俦乎？衔觞赋诗，以乐其志，无怀氏之民欤？葛天氏之民欤？
湖心亭看雪::明代：张岱::　　崇祯五年十二月，余住西湖。大雪三日，湖中人鸟声俱绝。是日更定矣，余拏一小舟，拥毳衣炉火，独往湖心亭看雪。雾凇沆砀，天与云与山与水，上下一白。湖上影子，惟长堤一痕、湖心亭一点、与余舟一芥、舟中人两三粒而已。　　到亭上，有两人铺毡对坐，一童子烧酒炉正沸。见余大喜曰：“湖中焉得更有此人？”拉余同饮。余强饮三大白而别。问其姓氏，是金陵人，客此。及下船，舟子喃喃曰：“莫说相公痴，更有痴似相公者！”
七步诗::两汉：曹植::煮豆燃豆萁，豆在釜中泣。本是同根生，相煎何太急？（版本一）煮豆持作羹，漉菽以为汁。萁在釜下燃，豆在釜中泣。本自同根生，相煎何太急？（版本二）
题西林壁::宋代：苏轼::横看成岭侧成峰，远近高低各不同。不识庐山真面目，只缘身在此山中。
龟虽寿::两汉：曹操::神龟虽寿，犹有竟时。螣蛇乘雾，终为土灰。老骥伏枥，志在千里。烈士暮年，壮心不已。盈缩之期，不但在天；养怡之福，可得永年。幸甚至哉，歌以咏志。
口技::清代：林嗣环::　　京中有善口技者。会宾客大宴，于厅事之东北角，施八尺屏障，口技人坐屏障中，一桌、一椅、一扇、一抚尺而已。众宾团坐。少顷，但闻屏障中抚尺一下，满坐寂然，无敢哗者。　　遥闻深巷中犬吠，便有妇人惊觉欠伸，其夫呓语。既而儿醒，大啼。夫亦醒。妇抚儿乳，儿含乳啼，妇拍而呜之。又一大儿醒，絮絮不止。当是时，妇手拍儿声，口中呜声，儿含乳啼声，大儿初醒声，夫叱大儿声，一时齐发，众妙毕备。满坐宾客无不伸颈，侧目，微笑，默叹，以为妙绝。　　未几，夫齁声起，妇拍儿亦渐拍渐止。微闻有鼠作作索索，盆器倾侧，妇梦中咳嗽。宾客意少舒，稍稍正坐。　　忽一人大呼：“火起”，夫起大呼，妇亦起大呼。两儿齐哭。俄而百千人大呼，百千儿哭，百千犬吠。中间力拉崩倒之声，火爆声，呼呼风声，百千齐作；又夹百千求救声，曳屋许许声，抢夺声，泼水声。凡所应有，无所不有。虽人有百手，手有百指，不能指其一端；人有百口，口有百舌，不能名其一处也。于是宾客无不变色离席，奋袖出臂，两股战战，几欲先走。　　忽然抚尺一下，群响毕绝。撤屏视之，一人、一桌、一椅、一扇、一抚尺而已。
己亥杂诗·其五::清代：龚自珍::浩荡离愁白日斜，吟鞭东指即天涯。落红不是无情物，化作春泥更护花。
夜雨寄北::唐代：李商隐::君问归期未有期，巴山夜雨涨秋池。 何当共剪西窗烛，却话巴山夜雨时。
泊船瓜洲::宋代：王安石::京口瓜洲一水间，钟山只隔数重山。春风又绿江南岸，明月何时照我还？
一剪梅·红藕香残玉簟秋::宋代：李清照::红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。花自飘零水自流。一种相思，两处闲愁。此情无计可消除，才下眉头，却上心头。
示儿::宋代：陆游::死去元知万事空，但悲不见九州同。王师北定中原日，家祭无忘告乃翁。
记承天寺夜游 / 记承天夜游::宋代：苏轼::元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。怀民亦未寝，相与步于中庭。庭下如积水空明，水中藻荇交横，盖竹柏影也。何夜无月？何处无竹柏？但少闲人如吾两人者耳。
清平乐·村居::宋代：辛弃疾::茅檐低小，溪上青青草。醉里吴音相媚好，白发谁家翁媪？大儿锄豆溪东，中儿正织鸡笼。最喜小儿亡赖，溪头卧剥莲蓬。
次北固山下::唐代：王湾::客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达？归雁洛阳边。
闻官军收河南河北::唐代：杜甫::剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。
天净沙·秋::元代：白朴::孤村落日残霞，轻烟老树寒鸦，一点飞鸿影下。青山绿水，白草红叶黄花。
饮湖上初晴后雨二首·其二::宋代：苏轼::水光潋滟晴方好，山色空蒙雨亦奇。欲把西湖比西子，淡妆浓抹总相宜。
山中::唐代：王维::荆溪白石出，天寒红叶稀。山路元无雨，空翠湿人衣。
凉州词二首·其一::唐代：王翰::葡萄美酒夜光杯，欲饮琵琶马上催。醉卧沙场君莫笑，古来征战几人回？
赠汪伦::唐代：李白::李白乘舟将欲行，忽闻岸上踏歌声。桃花潭水深千尺，不及汪伦送我情。 
木兰花·拟古决绝词柬友::清代：纳兰性德::人生若只如初见，何事秋风悲画扇。等闲变却故人心，却道故人心易变。骊山语罢清宵半，泪雨霖铃终不怨。何如薄幸锦衣郎，比翼连枝当日愿。
长歌行::两汉：佚名::青青园中葵，朝露待日晞。阳春布德泽，万物生光辉。常恐秋节至，焜黄华叶衰。百川东到海，何时复西归？少壮不努力，老大徒伤悲！
送友人::唐代：李白::青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。
墨梅::元代：王冕::吾家洗砚池头树，个个花开淡墨痕。不要人夸好颜色，只流清气满乾坤。我家洗砚池边树，朵朵花开淡墨痕。不要人夸颜色好，只留清气满乾坤。
春雪::唐代：韩愈::新年都未有芳华，二月初惊见草芽。 白雪却嫌春色晚，故穿庭树作飞花。
送杜少府之任蜀州 / 送杜少府之任蜀川::唐代：王勃::城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。
月夜::唐代：刘方平::更深月色半人家，北斗阑干南斗斜。 今夜偏知春气暖，虫声新透绿窗纱。
邹忌讽齐王纳谏::两汉：刘向 撰::　　邹忌修八尺有余，而形貌昳丽。朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及君也！”城北徐公，齐国之美丽者也。忌不自信，而复问其妾曰：“吾孰与徐公美？”妾曰：“徐公何能及君也！”旦日，客从外来，与坐谈，问之客曰：“吾与徐公孰美？”客曰：“徐公不若君之美也。”明日徐公来，孰视之，自以为不如；窥镜而自视，又弗如远甚。暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。”　　于是入朝见威王，曰：“臣诚知不如徐公美。臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王：由此观之，王之蔽甚矣。”　　王曰：“善。”乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。”令初下，群臣进谏，门庭若市；数月之后，时时而间进；期年之后，虽欲言，无可进者。燕、赵、韩、魏闻之，皆朝于齐.此所谓战胜于朝廷。
答谢中书书::南北朝：陶弘景::　　山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将歇，猿鸟乱鸣；夕日欲颓，沉鳞竞跃。实是欲界之仙都。自康乐以来，未复有能与其奇者。
秋思::唐代：张籍::洛阳城里见秋风，欲作家书意万重。复恐匆匆说不尽，行人临发又开封。
闻王昌龄左迁龙标遥有此寄::唐代：李白::杨花落尽子规啼，闻道龙标过五溪。我寄愁心与明月，随风直到夜郎西。
望月怀远 / 望月怀古::唐代：张九龄::海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。
核舟记::明代：魏学洢::　　明有奇巧人曰王叔远，能以径寸之木，为宫室、器皿 、人物，以至鸟兽、木石，罔不因势象形，各具情态。尝贻余核舟一，盖大苏泛赤壁云。　　舟首尾长约八分有奇，高可二黍许。中轩敞者为舱，箬篷覆之。旁开小窗，左右各四，共八扇。启窗而观，雕栏相望焉。闭之，则右刻“山高月小，水落石出”，左刻“清风徐来，水波不兴”，石青糁之。　　船头坐三人，中峨冠而多髯者为东坡，佛印居右，鲁直居左。苏、黄共阅一手卷。东坡右手执卷端，左手抚鲁直背。鲁直左手执卷末，右手指卷，如有所语。东坡现右足，鲁直现左足，各微侧，其两膝相比者，各隐卷底衣褶中。佛印绝类弥勒，袒胸露乳，矫首昂视，神情与苏、黄不属。卧右膝，诎右臂支船，而竖其左膝，左臂挂念珠倚之——珠可历历数也。　　舟尾横卧一楫。楫左右舟子各一人。居右者椎髻仰面，左手倚一衡木，右手攀右趾，若啸呼状。居左者右手执蒲葵扇，左手抚炉，炉上有壶，其人视端容寂，若听茶声然。　　其船背稍夷，则题名其上，文曰“天启壬戌秋日，虞山王毅叔远甫刻”，细若蚊足，钩画了了，其色墨。又用篆章一，文曰“初平山人”，其色丹。　　通计一舟，为人五；为窗八；为箬篷，为楫，为炉，为壶，为手卷，为念珠各一；对联、题名并篆文，为字共三十有四；而计其长曾不盈寸。盖简桃核修狭者为之。嘻，技亦灵怪矣哉！
酬乐天扬州初逢席上见赠::唐代：刘禹锡::巴山楚水凄凉地，二十三年弃置身。怀旧空吟闻笛赋，到乡翻似烂柯人。沉舟侧畔千帆过，病树前头万木春。今日听君歌一曲，暂凭杯酒长精神。
蜀道难::唐代：李白::噫吁嚱，危乎高哉！蜀道之难，难于上青天！蚕丛及鱼凫，开国何茫然！尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。青泥何盘盘，百步九折萦岩峦。扪参历井仰胁息，以手抚膺坐长叹。问君西游何时还？畏途巉岩不可攀。但见悲鸟号古木，雄飞雌从绕林间。又闻子规啼夜月，愁空山。蜀道之难,难于上青天，使人听此凋朱颜！连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也如此，嗟尔远道之人胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇；磨牙吮血，杀人如麻。锦城虽云乐，不如早还家。蜀道之难,难于上青天，侧身西望长咨嗟！
饮酒·其五::魏晋：陶渊明::结庐在人境，而无车马喧。问君何能尔？心远地自偏。采菊东篱下，悠然见南山。山气日夕佳，飞鸟相与还。此中有真意，欲辨已忘言。
草 / 赋得古原草送别::唐代：白居易::离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。
三五七言 / 秋风词::唐代：李白::秋风清，秋月明，落叶聚还散，寒鸦栖复惊。相思相见知何日？此时此夜难为情！入我相思门，知我相思苦，长相思兮长相忆，短相思兮无穷极，早知如此绊人心，何如当初莫相识。
石壕吏::唐代：杜甫::暮投石壕村，有吏夜捉人。老翁逾墙走，老妇出门看。吏呼一何怒，妇啼一何苦。听妇前致词，三男邺城戍。一男附书至，二男新战死。存者且偷生，死者长已矣。室中更无人，惟有乳下孙。有孙母未去，出入无完裙。老妪力虽衰，请从吏夜归。急应河阳役，犹得备晨炊。夜久语声绝，如闻泣幽咽。天明登前途，独与老翁别。
黄鹤楼 / 登黄鹤楼::唐代：崔颢::昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是？烟波江上使人愁。
长相思·山一程::清代：纳兰性德::山一程，水一程，身向榆关那畔行，夜深千帐灯。风一更，雪一更，聒碎乡心梦不成，故园无此声。
定风波·莫听穿林打叶声::宋代：苏轼::三月七日，沙湖道中遇雨。雨具先去，同行皆狼狈，余独不觉，已而遂晴，故作此词。莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。
望天门山::唐代：李白::天门中断楚江开，碧水东流至此回。两岸青山相对出，孤帆一片日边来。
如梦令·昨夜雨疏风骤::宋代：李清照::昨夜雨疏风骤，浓睡不消残酒。试问卷帘人，却道海棠依旧。知否，知否？应是绿肥红瘦。
石灰吟::明代：于谦::千锤万凿出深山，烈火焚烧若等闲。粉骨碎身全不怕，要留清白在人间。
离骚::先秦：屈原::帝高阳之苗裔兮，朕皇考曰伯庸。摄提贞于孟陬兮，惟庚寅吾以降。皇览揆余初度兮，肇锡余以嘉名：名余曰正则兮，字余曰灵均。纷吾既有此内美兮，又重之以修能。扈江离与辟芷兮，纫秋兰以为佩。汩余若将不及兮，恐年岁之不吾与。朝搴阰之木兰兮，夕揽洲之宿莽。日月忽其不淹兮，春与秋其代序。惟草木之零落兮，恐美人之迟暮。不抚壮而弃秽兮，何不改乎此度？乘骐骥以驰骋兮，来吾道夫先路！昔三后之纯粹兮，固众芳之所在。杂申椒与菌桂兮，岂惟纫夫蕙茝！彼尧、舜之耿介兮，既遵道而得路。何桀纣之猖披兮，夫惟捷径以窘步。惟夫党人之偷乐兮，路幽昧以险隘。岂余身之殚殃兮，恐皇舆之败绩！忽奔走以先后兮，及前王之踵武。荃不查余之中情兮，反信谗而齌怒。余固知謇謇之为患兮，忍而不能舍也。指九天以为正兮，夫惟灵修之故也。曰黄昏以为期兮，羌中道而改路！初既与余成言兮，后悔遁而有他。余既不难夫离别兮，伤灵修之数化。余既滋兰之九畹兮，又树蕙之百亩。畦留夷与揭车兮，杂杜衡与芳芷。冀枝叶之峻茂兮，愿俟时乎吾将刈。虽萎绝其亦何伤兮，哀众芳之芜秽。众皆竞进以贪婪兮，凭不厌乎求索。羌内恕己以量人兮，各兴心而嫉妒。忽驰骛以追逐兮，非余心之所急。老冉冉其将至兮，恐修名之不立。朝饮木兰之坠露兮，夕餐秋菊之落英。苟余情其信姱以练要兮，长顑颔亦何伤。掔木根以结茝兮，贯薜荔之落蕊。矫菌桂以纫蕙兮，索胡绳之纚纚。謇吾法夫前修兮，非世俗之所服。虽不周于今之人兮，愿依彭咸之遗则。长太息以掩涕兮，哀民生之多艰。余虽好修姱以鞿羁兮，謇朝谇而夕替。既替余以蕙纕兮，又申之以揽茝。亦余心之所善兮，虽九死其犹未悔。怨灵修之浩荡兮，终不察夫民心。众女嫉余之蛾眉兮，谣诼谓余以善淫。固时俗之工巧兮，偭规矩而改错。背绳墨以追曲兮，竞周容以为度。忳郁邑余侘傺兮，吾独穷困乎此时也。宁溘死以流亡兮，余不忍为此态也。鸷鸟之不群兮，自前世而固然。何方圜之能周兮，夫孰异道而相安？屈心而抑志兮，忍尤而攘诟。伏清白以死直兮，固前圣之所厚。悔相道之不察兮，延伫乎吾将反。回朕车以复路兮，及行迷之未远。步余马于兰皋兮，驰椒丘且焉止息。进不入以离尤兮，退将复修吾初服。制芰荷以为衣兮，集芙蓉以为裳。不吾知其亦已兮，苟余情其信芳。高余冠之岌岌兮，长余佩之陆离。芳与泽其杂糅兮，唯昭质其犹未亏。忽反顾以游目兮，将往观乎四荒。佩缤纷其繁饰兮，芳菲菲其弥章。民生各有所乐兮，余独好修以为常。虽体解吾犹未变兮，岂余心之可惩。女嬃之婵媛兮，申申其詈予，曰：「鲧婞直以亡身兮，终然夭乎羽之野。汝何博謇而好修兮，纷独有此姱节？薋菉葹以盈室兮，判独离而不服。」众不可户说兮，孰云察余之中情？世并举而好朋兮，夫何茕独而不予听？依前圣以节中兮，喟凭心而历兹。济沅、湘以南征兮，就重华而敶词：启《九辩》与《九歌》兮，夏康娱以自纵。不顾难以图后兮，五子用失乎家衖。羿淫游以佚畋兮，又好射夫封狐。固乱流其鲜终兮，浞又贪夫厥家。浇身被服强圉兮，纵欲而不忍。日康娱而自忘兮，厥首用夫颠陨。夏桀之常违兮，乃遂焉而逢殃。后辛之菹醢兮，殷宗用而不长。汤、禹俨而祗敬兮，周论道而莫差。举贤才而授能兮，循绳墨而不颇。皇天无私阿兮，览民德焉错辅。夫维圣哲以茂行兮，苟得用此下土。瞻前而顾后兮，相观民之计极。夫孰非义而可用兮？孰非善而可服？阽余身而危死兮，览余初其犹未悔。不量凿而正枘兮，固前修以菹醢。曾歔欷余郁邑兮，哀朕时之不当。揽茹蕙以掩涕兮，沾余襟之浪浪。跪敷衽以陈辞兮，耿吾既得此中正。驷玉虬以桀鹥兮，溘埃风余上征。朝发轫于苍梧兮，夕余至乎县圃。欲少留此灵琐兮，日忽忽其将暮。吾令羲和弭节兮，望崦嵫而勿迫。路漫漫其修远兮，吾将上下而求索。饮余马于咸池兮，总余辔乎扶桑。折若木以拂日兮，聊逍遥以相羊。前望舒使先驱兮，后飞廉使奔属。鸾皇为余先戒兮，雷师告余以未具。吾令凤鸟飞腾兮，继之以日夜。飘风屯其相离兮，帅云霓而来御。纷总总其离合兮，斑陆离其上下。吾令帝阍开关兮，倚阊阖而望予。时暧暧其将罢兮，结幽兰而延伫。世溷浊而不分兮，好蔽美而嫉妒。朝吾将济于白水兮，登阆风而绁马。忽反顾以流涕兮，哀高丘之无女。溘吾游此春宫兮，折琼枝以继佩。及荣华之未落兮，相下女之可诒。吾令丰隆乘云兮，求宓妃之所在。解佩纕以结言兮，吾令謇修以为理。纷总总其离合兮，忽纬繣其难迁。夕归次于穷石兮，朝濯发乎洧盘。保厥美以骄傲兮，日康娱以淫游。虽信美而无礼兮，来违弃而改求。览相观于四极兮，周流乎天余乃下。望瑶台之偃蹇兮，见有娀之佚女。吾令鸩为媒兮，鸩告余以不好。雄鸠之鸣逝兮，余犹恶其佻巧。心犹豫而狐疑兮，欲自适而不可。凤皇既受诒兮，恐高辛之先我。欲远集而无所止兮，聊浮游以逍遥。及少康之未家兮，留有虞之二姚。理弱而媒拙兮，恐导言之不固。世溷浊而嫉贤兮，好蔽美而称恶。闺中既以邃远兮，哲王又不寤。怀朕情而不发兮，余焉能忍而与此终古？索琼茅以筳篿兮，命灵氛为余占之。曰：「两美其必合兮，孰信修而慕之？思九州之博大兮，岂惟是其有女？」曰：「勉远逝而无狐疑兮，孰求美而释女？何所独无芳草兮，尔何怀乎故宇？」世幽昧以昡曜兮，孰云察余之善恶？民好恶其不同兮，惟此党人其独异！户服艾以盈要兮，谓幽兰其不可佩。览察草木其犹未得兮，岂珵美之能当？苏粪壤以充祎兮，谓申椒其不芳。欲从灵氛之吉占兮，心犹豫而狐疑。巫咸将夕降兮，怀椒糈而要之。百神翳其备降兮，九疑缤其并迎。皇剡剡其扬灵兮，告余以吉故。曰：「勉升降以上下兮，求矩矱之所同。汤、禹俨而求合兮，挚、咎繇而能调。苟中情其好修兮，又何必用夫行媒？说操筑于傅岩兮，武丁用而不疑。吕望之鼓刀兮，遭周文而得举。宁戚之讴歌兮，齐桓闻以该辅。及年岁之未晏兮，时亦犹其未央。恐鹈鴃之先鸣兮，使夫百草为之不芳。」何琼佩之偃蹇兮，众薆然而蔽之。惟此党人之不谅兮，恐嫉妒而折之。时缤纷其变易兮，又何可以淹留？兰芷变而不芳兮，荃蕙化而为茅。何昔日之芳草兮，今直为此萧艾也？岂其有他故兮，莫好修之害也！余以兰为可恃兮，羌无实而容长。委厥美以从俗兮，苟得列乎众芳。椒专佞以慢慆兮，樧又欲充夫佩帏。既干进而务入兮，又何芳之能祗？固时俗之流从兮，又孰能无变化？览椒兰其若兹兮，又况揭车与江离？惟兹佩之可贵兮，委厥美而历兹。芳菲菲而难亏兮，芬至今犹未沬。和调度以自娱兮，聊浮游而求女。及余饰之方壮兮，周流观乎上下。灵氛既告余以吉占兮，历吉日乎吾将行。折琼枝以为羞兮，精琼爢以为粻。为余驾飞龙兮，杂瑶象以为车。何离心之可同兮？吾将远逝以自疏。邅吾道夫昆仑兮，路修远以周流。扬云霓之晻蔼兮，鸣玉鸾之啾啾。朝发轫于天津兮，夕余至乎西极。凤皇翼其承旗兮，高翱翔之翼翼。忽吾行此流沙兮，遵赤水而容与。麾蛟龙使梁津兮，诏西皇使涉予。路修远以多艰兮，腾众车使径待。路不周以左转兮，指西海以为期。屯余车其千乘兮，齐玉轪而并驰。驾八龙之婉婉兮，载云旗之委蛇。抑志而弭节兮，神高驰之邈邈。奏《九歌》而舞《韶》兮，聊假日以媮乐。陟升皇之赫戏兮，忽临睨夫旧乡。仆夫悲余马怀兮，蜷局顾而不行。乱曰：已矣哉！国无人莫我知兮，又何怀乎故都！既莫足与为美政兮，吾将从彭咸之所居！
南乡子·登京口北固亭有怀::宋代：辛弃疾::何处望神州？满眼风光北固楼。千古兴亡多少事？悠悠。不尽长江滚滚流。年少万兜鍪，坐断东南战未休。天下英雄谁敌手？曹刘。生子当如孙仲谋。
永遇乐·京口北固亭怀古::宋代：辛弃疾::千古江山，英雄无觅，孙仲谋处。舞榭歌台，风流总被雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否？
天净沙·春::元代：白朴::春山暖日和风，阑干楼阁帘栊，杨柳秋千院中。啼莺舞燕，小桥流水飞红。
鹊桥仙·纤云弄巧::宋代：秦观::纤云弄巧，飞星传恨，银汉迢迢暗度。金风玉露一相逢，便胜却人间无数。柔情似水，佳期如梦，忍顾鹊桥归路。两情若是久长时，又岂在朝朝暮暮。
蝶恋花·伫倚危楼风细细::宋代：柳永::伫倚危楼风细细，望极春愁，黯黯生天际。草色烟光残照里，无言谁会凭阑意。拟把疏狂图一醉，对酒当歌，强乐还无味。衣带渐宽终不悔，为伊消得人憔悴。
竹石::清代：郑燮::咬定青山不放松，立根原在破岩中。千磨万击还坚劲，任尔东西南北风。
忆江南·江南好::唐代：白居易::江南好，风景旧曾谙。日出江花红胜火，春来江水绿如蓝。能不忆江南？
送元二使安西 / 渭城曲::唐代：王维::渭城朝雨浥轻尘，客舍青青柳色新。劝君更尽一杯酒，西出阳关无故人。
大道之行也::先秦：佚名::　　大道之行也，天下为公，选贤与能，讲信修睦。故人不独亲其亲，不独子其子，使老有所终，壮有所用，幼有所长，矜、寡、孤、独、废疾者皆有所养，男有分，女有归。货恶其弃于地也，不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭，是谓大同。
出塞二首·其一::唐代：王昌龄::秦时明月汉时关，万里长征人未还。但使龙城飞将在，不教胡马度阴山。
卖炭翁::唐代：白居易::卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营？身上衣裳口中食。可怜身上衣正单，心忧炭贱愿天寒。夜来城外一尺雪，晓驾炭车辗冰辙。牛困人饥日已高，市南门外泥中歇。翩翩两骑来是谁？黄衣使者白衫儿。手把文书口称敕，回车叱牛牵向北。一车炭，千余斤，宫使驱将惜不得。半匹红绡一丈绫，系向牛头充炭直。
江南春::唐代：杜牧::千里莺啼绿映红，水村山郭酒旗风。 南朝四百八十寺，多少楼台烟雨中。
凉州词二首·其一::唐代：王之涣::黄河远上白云间，一片孤城万仞山。羌笛何须怨杨柳，春风不度玉门关。
送东阳马生序(节选)::明代：宋濂::　　余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道，又患无硕师、名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。　　当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意,以中有足乐者，不知口体之奉不若人也。盖余之勤且艰若此。 
竹里馆::唐代：王维::独坐幽篁里，弹琴复长啸。深林人不知，明月来相照。
两小儿辩日 / 两小儿辩斗::先秦：列御寇::孔子东游，见两小儿辩日，问其故。一儿曰：“我以日始出时去人近，而日中时远也。” 一儿以日初出远，而日中时近也。一儿曰：“日初出大如车盖，及日中则如盘盂，此不为远者小而近者大乎？”一儿曰：“日初出沧沧凉凉，及其日中如探汤，此不为近者热而远者凉乎？”孔子不能决也。两小儿笑曰：“孰为汝多知乎？”
渡荆门送别::唐代：李白::渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。
观刈麦::唐代：白居易::田家少闲月，五月人倍忙。夜来南风起，小麦覆陇黄。妇姑荷箪食，童稚携壶浆，相随饷田去，丁壮在南冈。足蒸暑土气，背灼炎天光，力尽不知热，但惜夏日长。复有贫妇人，抱子在其旁，右手秉遗穗，左臂悬敝筐。听其相顾言，闻者为悲伤。家田输税尽，拾此充饥肠。今我何功德？曾不事农桑。吏禄三百石，岁晏有余粮，念此私自愧，尽日不能忘。
夏日绝句::宋代：李清照::生当作人杰，死亦为鬼雄。至今思项羽，不肯过江东。
雪梅·其一::宋代：卢梅坡::梅雪争春未肯降，骚人搁笔费评章。梅须逊雪三分白，雪却输梅一段香。
月下独酌四首·其一::唐代：李白::花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月徘徊，我舞影零乱。醒时同交欢，醉后各分散。永结无情游，相期邈云汉。
锦瑟::唐代：李商隐::锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。
醉花阴·薄雾浓云愁永昼::宋代：李清照::薄雾浓云愁永昼，瑞脑消金兽。佳节又重阳，玉枕纱橱，半夜凉初透。东篱把酒黄昏后，有暗香盈袖。莫道不销魂，帘卷西风，人比黄花瘦。
冬夜读书示子聿::宋代：陆游::古人学问无遗力，少壮工夫老始成。纸上得来终觉浅，绝知此事要躬行。
十一月四日风雨大作二首::宋代：陆游::风卷江湖雨暗村，四山声作海涛翻。溪柴火软蛮毡暖，我与狸奴不出门。僵卧孤村不自哀，尚思为国戍轮台。夜阑卧听风吹雨，铁马冰河入梦来。
登高::唐代：杜甫::风急天高猿啸哀，渚清沙白鸟飞回。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新停浊酒杯。
鸟鸣涧::唐代：王维::人闲桂花落，夜静春山空。月出惊山鸟，时鸣春涧中。
春晓::唐代：孟浩然::春眠不觉晓，处处闻啼鸟。夜来风雨声，花落知多少。
江畔独步寻花·其六::唐代：杜甫::黄四娘家花满蹊，千朵万朵压枝低。留连戏蝶时时舞，自在娇莺恰恰啼。
琵琶行 / 琵琶引::唐代：白居易::元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。浔阳江头夜送客，枫叶荻花秋瑟瑟。主人下马客在船，举酒欲饮无管弦。醉不成欢惨将别，别时茫茫江浸月。忽闻水上琵琶声，主人忘归客不发。寻声暗问弹者谁？琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得志。（不得志 一作：不得意）低眉信手续续弹，说尽心中无限事。轻拢慢捻抹复挑，初为《霓裳》后《六幺》（六幺 一作：绿腰）。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流冰下难。冰泉冷涩弦凝绝，凝绝不通声暂歇。别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东船西舫悄无言，唯见江心秋月白。沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢曾教善才服，妆成每被秋娘妒。五陵年少争缠头，一曲红绡不知数。钿头银篦击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。我闻琵琶已叹息，又闻此语重唧唧。同是天涯沦落人，相逢何必曾相识！我从去年辞帝京，谪居卧病浔阳城。浔阳地僻无音乐，终岁不闻丝竹声。住近湓江地低湿，黄芦苦竹绕宅生。其间旦暮闻何物？杜鹃啼血猿哀鸣。春江花朝秋月夜，往往取酒还独倾。岂无山歌与村笛？呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作《琵琶行》。感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多？江州司马青衫湿。
清明::宋代：王禹偁::无花无酒过清明，兴味萧然似野僧。昨日邻家乞新火，晓窗分与读书灯。
蝶恋花·春景::宋代：苏轼::花褪残红青杏小。燕子飞时，绿水人家绕。枝上柳绵吹又少。天涯何处无芳草！墙里秋千墙外道。墙外行人，墙里佳人笑。笑渐不闻声渐悄。多情却被无情恼。
泊秦淮::唐代：杜牧::烟笼寒水月笼沙，夜泊秦淮近酒家。商女不知亡国恨，隔江犹唱《后庭花》。
陈太丘与友期 / 期行::南北朝：刘义庆::陈太丘与友期行，期日中，过中不至，太丘舍去，去后乃至。 元方时年七岁，门外戏。客问元方：“尊君在不？”答曰：“待君久不至，已去。”友人便怒：“非人哉！与人期行，相委而去。”元方曰：“君与家君期日中。日中不至，则是无信；对子骂父，则是无礼。”友人惭，下车引之，元方入门不顾。
雁门太守行::唐代：李贺::黑云压城城欲摧，甲光向日金鳞开。角声满天秋色里，塞上燕脂凝夜紫。半卷红旗临易水，霜重鼓寒声不起。报君黄金台上意，提携玉龙为君死！
诫子书::两汉：诸葛亮::　　夫君子之行，静以修身，俭以养德。非淡泊无以明志，非宁静无以致远。夫学须静也，才须学也。非学无以广才，非志无以成学。淫慢则不能励精，险躁则不能治性。年与时驰，意与日去，遂成枯落，多不接世，悲守穷庐，将复何及！ 
忆江南词三首::唐代：白居易::江南好，风景旧曾谙。日出江花红胜火，春来江水绿如蓝。能不忆江南？江南忆，最忆是杭州。山寺月中寻桂子，郡亭枕上看潮头。何日更重游！江南忆，其次忆吴宫。吴酒一杯春竹叶，吴娃双舞醉芙蓉。早晚复相逢！
回乡偶书二首·其一::唐代：贺知章::少小离家老大回，乡音无改鬓毛衰。儿童相见不相识，笑问客从何处来。
登鹳雀楼::唐代：王之涣::白日依山尽，黄河入海流。欲穷千里目，更上一层楼。
归园田居·其三::魏晋：陶渊明::种豆南山下，草盛豆苗稀。晨兴理荒秽，带月荷锄归。道狭草木长，夕露沾我衣。衣沾不足惜，但使愿无违。
师说::唐代：韩愈::　　古之学者必有师。师者，所以传道受业解惑也。人非生而知之者，孰能无惑？惑而不从师，其为惑也，终不解矣。生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。吾师道也，夫庸知其年之先后生于吾乎？是故无贵无贱，无长无少，道之所存，师之所存也。　　嗟乎！师道之不传也久矣！欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师。是故圣益圣，愚益愚。圣人之所以为圣，愚人之所以为愚，其皆出于此乎？爱其子，择师而教之；于其身也，则耻师焉，惑矣。彼童子之师，授之书而习其句读者，非吾所谓传其道解其惑者也。句读之不知，惑之不解，或师焉，或不焉，小学而大遗，吾未见其明也。巫医乐师百工之人，不耻相师。士大夫之族，曰师曰弟子云者，则群聚而笑之。问之，则曰：“彼与彼年相若也，道相似也。位卑则足羞，官盛则近谀。”呜呼！师道之不复可知矣。巫医乐师百工之人，君子不齿，今其智乃反不能及，其可怪也欤！　　圣人无常师。孔子师郯子、苌弘、师襄、老聃。郯子之徒，其贤不及孔子。孔子曰：三人行，则必有我师。是故弟子不必不如师，师不必贤于弟子，闻道有先后，术业有专攻，如是而已。　　李氏子蟠，年十七，好古文，六艺经传皆通习之，不拘于时，学于余。余嘉其能行古道，作师说以贻之。 
相见欢·无言独上西楼::五代：李煜::无言独上西楼，月如钩。寂寞梧桐深院锁清秋。剪不断，理还乱，是离愁。别是一般滋味在心头。
山行::唐代：杜牧::远上寒山石径斜，白云深处有人家。停车坐爱枫林晚，霜叶红于二月花。
丑奴儿·书博山道中壁::宋代：辛弃疾::少年不识愁滋味，爱上层楼。爱上层楼。为赋新词强说愁。 而今识尽愁滋味，欲说还休。欲说还休。却道天凉好个秋。
苏幕遮·怀旧::宋代：范仲淹::碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。
古朗月行::唐代：李白::小时不识月，呼作白玉盘。又疑瑶台镜，飞在青云端。仙人垂两足，桂树何团团。白兔捣药成，问言与谁餐？蟾蜍蚀圆影，大明夜已残。羿昔落九乌，天人清且安。阴精此沦惑，去去不足观。忧来其如何？凄怆摧心肝。
钗头凤·红酥手::宋代：陆游::红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！
乡村四月::宋代：翁卷::绿遍山原白满川，子规声里雨如烟。乡村四月闲人少，才了蚕桑又插田。
滁州西涧::唐代：韦应物::独怜幽草涧边生，上有黄鹂深树鸣。 春潮带雨晚来急，野渡无人舟自横。
洛神赋::魏晋：曹植::　　黄初三年，余朝京师，还济洛川。古人有言，斯水之神，名曰宓妃。感宋玉对楚王神女之事，遂作斯赋，其词曰：　　余从京域，言归东藩，背伊阙 ，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散。俯则未察，仰以殊观。睹一丽人，于岩之畔。乃援御者而告之曰：“尔有觌于彼者乎？彼何人斯，若此之艳也！”御者对曰：“臣闻河洛之神，名曰宓妃。然则君王所见，无乃是乎？其状若何，臣愿闻之。”　　余告之曰：其形也，翩若惊鸿，婉若游龙，荣曜秋菊，华茂春松。髣髴兮若轻云之蔽月，飘飖兮若流风之回雪。远而望之，皎若太阳升朝霞。迫而察之，灼若芙蕖出渌波。秾纤得衷，修短合度。肩若削成，腰如约素。延颈秀项，皓质呈露，芳泽无加，铅华弗御。云髻峨峨，修眉联娟，丹唇外朗，皓齿内鲜。明眸善睐，靥辅承权，瓌姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步踟蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。　　余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩以要之。嗟佳人之信修兮，羌习礼而明诗。抗琼珶以和予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹豫而狐疑。收和颜而静志兮，申礼防以自持。　　于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而未翔。践椒涂之郁烈，步蘅薄而流芳。超长吟以永慕兮，声哀厉而弥长。 尔乃众灵杂遝，命俦啸侣。或戏清流，或翔神渚。或采明珠，或拾翠羽。从南湘之二妃，携汉滨之游女。叹匏瓜之无匹兮，咏牵牛之独处。扬轻袿之猗靡兮，翳修袖以延伫。体迅飞凫，飘忽若神。凌波微步，罗袜生尘。动无常则，若危若安。进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。　　于是屏翳收风，川后静波。冯夷鸣鼓，女娲清歌。腾文鱼以警乘，鸣玉鸾以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清阳，动朱唇以徐言，陈交接之大纲。恨人神之道殊兮，怨盛年之莫当。抗罗袂以掩涕兮，泪流襟之浪浪。悼良会之永绝兮，哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神宵而蔽光。　　于是背下陵高，足往神留。遗情想像，顾望怀愁。冀灵体之复形，御轻舟而上溯。浮长川而忘返，思绵绵而增慕。夜耿耿而不寐，沾繁霜而至曙。命仆夫而就驾，吾将归乎东路。揽騑辔以抗策，怅盘桓而不能去。
月夜忆舍弟::唐代：杜甫::戍鼓断人行，边秋一雁声。露从今夜白，月是故乡明。有弟皆分散，无家问死生。寄书长不达，况乃未休兵。
采薇::先秦：佚名::采薇采薇，薇亦作止。曰归曰归，岁亦莫止。 靡室靡家，猃狁之故。不遑启居，猃狁之故。采薇采薇，薇亦柔止。曰归曰归，心亦忧止。 忧心烈烈，载饥载渴。我戍未定，靡使归聘。采薇采薇，薇亦刚止。曰归曰归，岁亦阳止。 王事靡盬，不遑启处。忧心孔疚，我行不来！彼尔维何？维常之华。彼路斯何？君子之车。 戎车既驾，四牡业业。岂敢定居？一月三捷。驾彼四牡，四牡骙骙。君子所依，小人所腓。 四牡翼翼，象弭鱼服。岂不日戒？猃狁孔棘！昔我往矣，杨柳依依。今我来思，雨雪霏霏。 行道迟迟，载渴载饥。我心伤悲，莫知我哀！
拜年::明代：文征明::不求见面惟通谒，名纸朝来满敝庐。我亦随人投数纸，世情嫌简不嫌虚。
卜算子·送鲍浩然之浙东::宋代：王观::水是眼波横，山是眉峰聚。欲问行人去那边？眉眼盈盈处。才始送春归，又送君归去。若到江南赶上春，千万和春住。
浪淘沙·九曲黄河万里沙::唐代：刘禹锡::九曲黄河万里沙，浪淘风簸自天涯。如今直上银河去，同到牵牛织女家。
题李凝幽居::唐代：贾岛::闲居少邻并，草径入荒园。鸟宿池边树，僧敲月下门。过桥分野色，移石动云根。暂去还来此，幽期不负言。
春夜洛城闻笛 / 春夜洛阳城闻笛::唐代：李白::谁家玉笛暗飞声，散入春风满洛城。 此夜曲中闻折柳，何人不起故园情。
赤壁::唐代：杜牧::折戟沉沙铁未销，自将磨洗认前朝。东风不与周郎便，铜雀春深锁二乔。
枫桥夜泊::唐代：张继::月落乌啼霜满天，江枫渔火对愁眠。姑苏城外寒山寺，夜半钟声到客船。
早春呈水部张十八员外 / 初春小雨::唐代：韩愈::天街小雨润如酥，草色遥看近却无。最是一年春好处，绝胜烟柳满皇都。
得道多助，失道寡助::先秦：孟子及其弟子::　　天时不如地利，地利不如人和。三里之城，七里之郭，环而攻之而不胜。夫环而攻之，必有得天时者矣，然而不胜者，是天时不如地利也。城非不高也，池非不深也，兵革非不坚利也，米粟非不多也，委而去之，是地利不如人和也。　　故曰，域民不以封疆之界，固国不以山溪之险，威天下不以兵革之利。得道者多助，失道者寡助。寡助之至，亲戚畔之。多助之至，天下顺之。以天下之所顺，攻亲戚之所畔，故君子有不战，战必胜矣。
六月二十七日望湖楼醉书::宋代：苏轼::黑云翻墨未遮山，白雨跳珠乱入船。卷地风来忽吹散，望湖楼下水如天。放生鱼鳖逐人来，无主荷花到处开。水枕能令山俯仰，风船解与月裴回。乌菱白芡不论钱，乱系青菰裹绿盘。忽忆尝新会灵观，滞留江海得加餐。献花游女木兰桡，细雨斜风湿翠翘。无限芳洲生杜若，吴儿不识楚辞招。未成小隐聊中隐，可得长闲胜暂闲。我本无家更安往，故乡无此好湖山。
前赤壁赋::宋代：苏轼::　　壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。　　于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。　　苏子愀然，正襟危坐，而问客曰：“何为其然也？”客曰：“‘月明星稀，乌鹊南飞。’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长 江之无穷。挟飞仙以遨游，抱明月而长终。知不可乎骤得，托遗响于悲风。”　　苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”　　客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。
临江仙·滚滚长江东逝水::明代：杨慎::《廿一史弹词》第三段说秦汉开场词滚滚长江东逝水，浪花淘尽英雄。是非成败转头空。青山依旧在，几度夕阳红。白发渔樵江渚上，惯看秋月春风。一壶浊酒喜相逢。古今多少事，都付笑谈中。
登飞来峰::宋代：王安石::飞来山上千寻塔，闻说鸡鸣见日升。不畏浮云遮望眼，只缘身在最高层。
望洞庭::唐代：刘禹锡::湖光秋月两相和，潭面无风镜未磨。遥望洞庭山水翠，白银盘里一青螺。
桃夭::先秦：佚名::桃之夭夭，灼灼其华。之子于归，宜其室家。桃之夭夭，有蕡其实。之子于归，宜其家室。桃之夭夭，其叶蓁蓁。之子于归，宜其家人。
兰亭集序 / 兰亭序::魏晋：王羲之::　　永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹；又有清流激湍，映带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。是日也，天朗气清，惠风和畅，仰观宇宙之大，俯察品类之盛，所以游目骋怀，足以极视听之娱，信可乐也。　　夫人之相与，俯仰一世，或取诸怀抱，悟言一室之内；或因寄所托，放浪形骸之外。虽趣舍万殊，静躁不同，当其欣于所遇，暂得于己，快然自足，不知老之将至。及其所之既倦，情随事迁，感慨系之矣。向之所欣，俯仰之间，已为陈迹，犹不能不以之兴怀。况修短随化，终期于尽。古人云：“死生亦大矣。”岂不痛哉！　　每览昔人兴感之由，若合一契，未尝不临文嗟悼，不能喻之于怀。固知一死生为虚诞，齐彭殇为妄作。后之视今，亦犹今之视昔。悲夫！故列叙时人，录其所述，虽世殊事异，所以兴怀，其致一也。后之览者，亦将有感于斯文。
早发白帝城 / 白帝下江陵::唐代：李白::朝辞白帝彩云间，千里江陵一日还。两岸猿声啼不住，轻舟已过万重山。
阿房宫赋::唐代：杜牧::　　六王毕，四海一，蜀山兀，阿房出。覆压三百余里，隔离天日。骊山北构而西折，直走咸阳。二川溶溶，流入宫墙。五步一楼，十步一阁；廊腰缦回，檐牙高啄；各抱地势，钩心斗角。盘盘焉，囷囷焉，蜂房水涡，矗不知其几千万落。长桥卧波，未云何龙？复道行空，不霁何虹？高低冥迷，不知西东。歌台暖响，春光融融；舞殿冷袖，风雨凄凄。一日之内，一宫之间，而气候不齐。　　妃嫔媵嫱，王子皇孙，辞楼下殿，辇来于秦，朝歌夜弦，为秦宫人。明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。雷霆乍惊，宫车过也；辘辘远听，杳不知其所之也。一肌一容，尽态极妍，缦立远视，而望幸焉。有不见者，三十六年。燕赵之收藏，韩魏之经营，齐楚之精英，几世几年，剽掠其人，倚叠如山。一旦不能有，输来其间。鼎铛玉石，金块珠砾，弃掷逦迤，秦人视之，亦不甚惜。　　嗟乎！一人之心，千万人之心也。秦爱纷奢，人亦念其家。奈何取之尽锱铢，用之如泥沙！使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。使天下之人，不敢言而敢怒。独夫之心，日益骄固。戍卒叫，函谷举，楚人一炬，可怜焦土！　　呜呼！灭六国者六国也，非秦也；族秦者秦也，非天下也。嗟乎！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。
卜算子·我住长江头::宋代：李之仪::我住长江头，君住长江尾。日日思君不见君，共饮长江水。 此水几时休，此恨何时已。只愿君心似我心，定不负相思意。
村居::清代：高鼎::草长莺飞二月天，拂堤杨柳醉春烟。儿童散学归来早，忙趁东风放纸鸢。
杂说四·马说::唐代：韩愈::　　世有伯乐，然后有千里马。千里马常有，而伯乐不常有。故虽有名马，祇辱于奴隶人之手，骈死于槽枥之间，不以千里称也。　　马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？　　策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！
菩萨蛮·书江西造口壁::宋代：辛弃疾::郁孤台下清江水，中间多少行人泪。西北望长安，可怜无数山。青山遮不住，毕竟东流去。江晚正愁余，山深闻鹧鸪。 
宿新市徐公店::宋代：杨万里::篱落疏疏一径深，树头花落未成阴。儿童急走追黄蝶，飞入菜花无处寻。
渔歌子·西塞山前白鹭飞::唐代：张志和::西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。
峨眉山月歌::唐代：李白::峨眉山月半轮秋，影入平羌江水流。 夜发清溪向三峡，思君不见下渝州。
山坡羊·潼关怀古::元代：张养浩::峰峦如聚，波涛如怒，山河表里潼关路。望西都，意踌躇。伤心秦汉经行处，宫阙万间都做了土。兴，百姓苦；亡，百姓苦！
蜀相::唐代：杜甫::丞相祠堂何处寻，锦官城外柏森森。映阶碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。
浪淘沙令·帘外雨潺潺::五代：李煜::帘外雨潺潺，春意阑珊。罗衾不耐五更寒。梦里不知身是客，一晌贪欢。独自莫凭栏，无限江山，别时容易见时难。流水落花春去也，天上人间。
逢入京使::唐代：岑参::故园东望路漫漫，双袖龙钟泪不干。 马上相逢无纸笔，凭君传语报平安。
登幽州台歌::唐代：陈子昂::前不见古人，后不见来者。念天地之悠悠，独怆然而涕下。
寒食::唐代：韩翃::春城无处不飞花，寒食东风御柳斜。 日暮汉宫传蜡烛，轻烟散入五侯家。
满井游记::明代：袁宏道::　　燕地寒，花朝节后，余寒犹厉。冻风时作，作则飞沙走砾。局促一室之内，欲出不得。每冒风驰行，未百步辄返。　　廿二日天稍和，偕数友出东直，至满井。高柳夹堤，土膏微润，一望空阔，若脱笼之鹄。于时冰皮始解，波色乍明，鳞浪层层，清澈见底，晶晶然如镜之新开而冷光之乍出于匣也。山峦为晴雪所洗，娟然如拭，鲜妍明媚，如倩女之靧面而髻鬟之始掠也。柳条将舒未舒，柔梢披风，麦田浅鬣寸许。游人虽未盛，泉而茗者，罍而歌者，红装而蹇者，亦时时有。风力虽尚劲，然徒步则汗出浃背。凡曝沙之鸟，呷浪之鳞，悠然自得，毛羽鳞鬣之间皆有喜气。始知郊田之外未始无春，而城居者未之知也。　　夫不能以游堕事而潇然于山石草木之间者，惟此官也。而此地适与余近，余之游将自此始，恶能无纪？己亥之二月也。
从军行·其二::唐代：李白::百战沙场碎铁衣，城南已合数重围。 突营射杀呼延将，独领残兵千骑归。
游园不值::宋代：叶绍翁::应怜屐齿印苍苔，小扣柴扉久不开。春色满园关不住，一枝红杏出墙来。
山中::唐代：王勃::长江悲已滞，万里念将归。况属高风晚，山山黄叶飞。
暮江吟::唐代：白居易::一道残阳铺水中，半江瑟瑟半江红。可怜九月初三夜，露似真珠月似弓。
寒菊 / 画菊::宋代：郑思肖::花开不并百花丛，独立疏篱趣未穷。宁可枝头抱香死，何曾吹落北风中。
秋夜将晓出篱门迎凉有感二首::宋代：陆游::迢迢天汉西南落，喔喔邻鸡一再鸣。壮志病来消欲尽，出门搔首怆平生。三万里河东入海，五千仞岳上摩天。遗民泪尽胡尘里，南望王师又一年。
霜月::唐代：李商隐::初闻征雁已无蝉，百尺楼高水接天。青女素娥俱耐冷，月中霜里斗婵娟。
惠崇春江晚景二首 / 惠崇春江晓景二首::宋代：苏轼::竹外桃花三两枝，春江水暖鸭先知。蒌蒿满地芦芽短，正是河豚欲上时。两两归鸿欲破群，依依还似北归人。遥知朔漠多风雪，更待江南半月春。
宿建德江::唐代：孟浩然::移舟泊烟渚，日暮客愁新。野旷天低树，江清月近人。
从军行七首·其四::唐代：王昌龄::青海长云暗雪山，孤城遥望玉门关。黄沙百战穿金甲，不破楼兰终不还。
杨氏之子::南北朝：刘义庆::　　梁国杨氏子九岁，甚聪惠。孔君平诣其父，父不在，乃呼儿出。为设果，果有杨梅。孔指以示儿曰：“此是君家果。”儿应声答曰：“未闻孔雀是夫子家禽。” 
唐雎不辱使命::先秦：刘向 撰::　　秦王使人谓安陵君曰：“寡人欲以五百里之地易安陵，安陵君其许寡人！”安陵君曰：“大王加惠，以大易小，甚善；虽然，受地于先王，愿终守之，弗敢易！”秦王不说。安陵君因使唐雎使于秦。　　秦王谓唐雎曰：“寡人以五百里之地易安陵，安陵君不听寡人，何也？且秦灭韩亡魏，而君以五十里之地存者，以君为长者，故不错意也。今吾以十倍之地，请广于君，而君逆寡人者，轻寡人与？”唐雎对曰：“否，非若是也。安陵君受地于先王而守之，虽千里不敢易也，岂直五百里哉？”　　秦王怫然怒，谓唐雎曰：“公亦尝闻天子之怒乎？”唐雎对曰：“臣未尝闻也。”秦王曰：“天子之怒，伏尸百万，流血千里。”唐雎曰：“大王尝闻布衣之怒乎？”秦王曰：“布衣之怒，亦免冠徒跣，以头抢地耳。”唐雎曰：“此庸夫之怒也，非士之怒也。夫专诸之刺王僚也，彗星袭月；聂政之刺韩傀也，白虹贯日；要离之刺庆忌也，仓鹰击于殿上。此三子者，皆布衣之士也，怀怒未发，休祲降于天，与臣而将四矣。若士必怒，伏尸二人，流血五步，天下缟素，今日是也。”挺剑而起。　　秦王色挠，长跪而谢之曰：“先生坐！何至于此！寡人谕矣：夫韩、魏灭亡，而安陵以五十里之地存者，徒以有先生也。”
学弈::先秦：佚名::　　弈秋，通国之善弈者也。使弈秋诲二人弈，其一人专心致志，惟弈秋之为听；一人虽听之，一心以为有鸿鹄将至，思援弓缴而射之。虽与之俱学，弗若之矣。为是其智弗若与？曰：非然也。
子夜吴歌·秋歌::唐代：李白::长安一片月，万户捣衣声。秋风吹不尽，总是玉关情。何日平胡虏，良人罢远征。
南浦别::唐代：白居易::南浦凄凄别，西风袅袅秋。一看肠一断，好去莫回头。
凤求凰::两汉：司马相如::其一：【琴曲出自王实甫《西厢记》】有美一人兮，见之不忘。（有美人兮，见之不忘。）一日不见兮，思之如狂。凤飞翱翔兮，四海求凰。无奈佳人兮，不在东墙。将琴代语兮，聊写衷肠。何时见许兮，慰我彷徨。愿言配德兮，携手相将。不得於飞兮，使我沦亡。其二：凤兮凤兮归故乡，遨游四海求其凰。时未遇兮无所将，何悟今兮升斯堂！有艳淑女在闺房，室迩人遐毒我肠。何缘交颈为鸳鸯，胡颉颃兮共翱翔！凰兮凰兮从我栖，得托孳尾永为妃。交情通意心和谐，中夜相从知者谁？双翼俱起翻高飞，无感我思使余悲。
关山月::唐代：李白::明月出天山，苍茫云海间。长风几万里，吹度玉门关。汉下白登道，胡窥青海湾。由来征战地，不见有人还。戍客望边邑，思归多苦颜。高楼当此夜，叹息未应闲。
江南逢李龟年::唐代：杜甫::岐王宅里寻常见，崔九堂前几度闻。 正是江南好风景，落花时节又逢君。
登岳阳楼::唐代：杜甫::昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。
夏日山中::唐代：李白::懒摇白羽扇，裸袒青林中。脱巾挂石壁，露顶洒松风。
己亥杂诗·其二百二十::清代：龚自珍::九州生气恃风雷，万马齐喑究可哀。我劝天公重抖擞，不拘一格降人才。
画::唐代：王维::远看山有色，近听水无声。春去花还在，人来鸟不惊。
论语十二章::先秦：佚名::子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”《学而》曾子曰：“吾日三省吾身：为人谋而不忠乎？与朋友交而不信乎？传不习乎？”《学而》子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”《为政》子曰：“温故而知新，可以为师矣。”《为政》子曰：“学而不思则罔，思而不学则殆。”《为政》子曰：“贤哉，回也！一箪食，一瓢饮，在陋巷，人不堪其忧，回也不改其乐。贤哉，回也！”《雍也》子曰：“知之者不如好之者，好之者不如乐之者。”《雍也》子曰：“饭疏食，饮水，曲肱而枕之，乐亦在其中矣。不义而富且贵，于我如浮云。”《述而》子曰：“三人行，必有我师焉。择其善者而从之，其不善者而改之。”《述而》子在川上曰：“逝者如斯夫，不舍昼夜。”《子罕》子曰：“三军可夺帅也， 匹夫不可夺志也。”《子罕》子夏曰：“博学而笃志，切问而近思，仁在其中矣。”《子张》
菊花::唐代：元稹::秋丛绕舍似陶家，遍绕篱边日渐斜。 不是花中偏爱菊，此花开尽更无花。
客中行 / 客中作::唐代：李白::兰陵美酒郁金香，玉碗盛来琥珀光。 但使主人能醉客，不知何处是他乡。
隆中对::魏晋：陈寿::　　亮躬耕陇亩，好为《梁父吟》。身长八尺，每自比于管仲、乐毅，时人莫之许也。惟博陵崔州平、颍川徐庶元直与亮友善，谓为信然。　　时先主屯新野。徐庶见先主，先主器之，谓先主曰：“诸葛孔明者，卧龙也，将军岂愿见之乎？”先主曰：“君与俱来。”庶曰：“此人可就见，不可屈致也。将军宜枉驾顾之。”　　由是先主遂诣亮，凡三往，乃见。因屏人曰：“汉室倾颓，奸臣窃命，主上蒙尘。孤不度德量力，欲信大义于天下；而智术浅短，遂用猖蹶，至于今日。然志犹未已，君谓计将安出？”　　亮答曰：“自董卓已来，豪杰并起，跨州连郡者不可胜数。曹操比于袁绍，则名微而众寡。然操遂能克绍，以弱为强者，非惟天时，抑亦人谋也。今操已拥百万之众，挟天子而令诸侯，此诚不可与争锋。孙权据有江东，已历三世，国险而民附，贤能为之用，此可以为援而不可图也。荆州北据汉、沔，利尽南海，东连吴会，西通巴、蜀，此用武之国，而其主不能守，此殆天所以资将军，将军岂有意乎？益州险塞，沃野千里，天府之土，高祖因之以成帝业。刘璋暗弱，张鲁在北，民殷国富而不知存恤，智能之士思得明君。将军既帝室之胄，信义著于四海，总揽英雄，思贤如渴，若跨有荆、益，保其岩阻，西和诸戎，南抚夷越，外结好孙权，内修政理；天下有变，则命一上将将荆州之军以向宛、洛，将军身率益州之众出于秦川，百姓孰敢不箪食壶浆以迎将军者乎？诚如是，则霸业可成，汉室可兴矣。”　　先主曰：“善！”于是与亮情好日密。　　关羽、张飞等不悦，先主解之曰：“孤之有孔明，犹鱼之有水也。愿诸君勿复言。”羽、飞乃止。
蝶恋花·庭院深深深几许::宋代：欧阳修::庭院深深深几许，杨柳堆烟，帘幕无重数。玉勒雕鞍游冶处，楼高不见章台路。雨横风狂三月暮，门掩黄昏，无计留春住。泪眼问花花不语，乱红飞过秋千去。
中秋月::宋代：晏殊::十轮霜影转庭梧，此夕羁人独向隅。未必素娥无怅恨，玉蟾清冷桂花孤。
渔家傲·天接云涛连晓雾::宋代：李清照::天接云涛连晓雾，星河欲转千帆舞。仿佛梦魂归帝所。闻天语，殷勤问我归何处。我报路长嗟日暮，学诗谩有惊人句。九万里风鹏正举。风休住，蓬舟吹取三山去！
归去来兮辞·并序::魏晋：陶渊明::　　余家贫，耕植不足以自给。幼稚盈室，瓶无储粟，生生所资，未见其术。亲故多劝余为长吏，脱然有怀，求之靡途。会有四方之事，诸侯以惠爱为德，家叔以余贫苦，遂见用于小邑。于时风波未静，心惮远役，彭泽去家百里，公田之利，足以为酒。故便求之。及少日，眷然有归欤之情。何则？质性自然，非矫厉所得。饥冻虽切，违己交病。尝从人事，皆口腹自役。于是怅然慷慨，深愧平生之志。犹望一稔，当敛裳宵逝。寻程氏妹丧于武昌，情在骏奔，自免去职。仲秋至冬，在官八十余日。因事顺心，命篇曰《归去来兮》。乙巳岁十一月也。　　归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追。实迷途其未远，觉今是而昨非。舟遥遥以轻飏，风飘飘而吹衣。问征夫以前路，恨晨光之熹微。　　乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜。倚南窗以寄傲，审容膝之易安。园日涉以成趣，门虽设而常关。策扶老以流憩，时矫首而遐观。云无心以出岫，鸟倦飞而知还。景翳翳以将入，抚孤松而盘桓。　　归去来兮，请息交以绝游。世与我而相违，复驾言兮焉求？悦亲戚之情话，乐琴书以消忧。农人告余以春及，将有事于西畴。或命巾车，或棹孤舟。既窈窕以寻壑，亦崎岖而经丘。木欣欣以向荣，泉涓涓而始流。善万物之得时，感吾生之行休。　　已矣乎！寓形宇内复几时。曷不委心任去留？胡为乎遑遑欲何之？富贵非吾愿，帝乡不可期。怀良辰以孤往，或植杖而耘耔。登东皋以舒啸，临清流而赋诗。聊乘化以归尽，乐夫天命复奚疑！
浣溪沙·谁念西风独自凉::清代：纳兰性德::谁念西风独自凉，萧萧黄叶闭疏窗，沉思往事立残阳。被酒莫惊春睡重，赌书消得泼茶香，当时只道是寻常。
生查子·元夕::宋代：欧阳修::去年元夜时，花市灯如昼。月上柳梢头，人约黄昏后。今年元夜时，月与灯依旧。不见去年人，泪湿春衫袖。
题临安邸::宋代：林升::山外青山楼外楼，西湖歌舞几时休？暖风熏得游人醉，直把杭州作汴州。
风::唐代：李峤::解落三秋叶，能开二月花。过江千尺浪，入竹万竿斜。
鹿柴::唐代：王维::空山不见人，但闻人语响。返景入深林，复照青苔上。
愚公移山::先秦：列御寇::　　太行、王屋二山，方七百里，高万仞。本在冀州之南，河阳之北。　　北山愚公者，年且九十，面山而居。惩山北之塞，出入之迂也。聚室而谋曰：“吾与汝毕力平险，指通豫南，达于汉阴，可乎？”杂然相许。其妻献疑曰：“以君之力，曾不能损魁父之丘，如太行、王屋何？且焉置土石？”杂曰：“投诸渤海之尾，隐土之北。”遂率子孙荷担者三夫，叩石垦壤，箕畚运于渤海之尾。邻人京城氏之孀妻有遗男，始龀，跳往助之。寒暑易节，始一反焉。　　河曲智叟笑而止之曰：“甚矣，汝之不惠。以残年余力，曾不能毁山之一毛，其如土石何？”北山愚公长息曰：“汝心之固，固不可彻，曾不若孀妻弱子。虽我之死，有子存焉；子又生孙，孙又生子；子又有子，子又有孙；子子孙孙无穷匮也，而山不加增，何苦而不平？”河曲智叟亡以应。　　操蛇之神闻之，惧其不已也，告之于帝。帝感其诚，命夸娥氏二子负二山，一厝朔东，一厝雍南。自此，冀之南，汉之阴，无陇断焉。
塞翁失马::两汉：刘安::　　近塞上之人，有善术者，马无故亡而入胡。人皆吊之，其父曰：“此何遽不为福乎？”居数月，其马将胡骏马而归。人皆贺之，其父曰：“此何遽不能为祸乎？”家富良马，其子好骑，堕而折其髀。人皆吊之，其父曰：“此何遽不为福乎？”居一年，胡人大入塞，丁壮者引弦而战。近塞之人，死者十九。此独以跛之故，父子相保。
江畔独步寻花·其五::唐代：杜甫::黄师塔前江水东，春光懒困倚微风。桃花一簇开无主，可爱深红爱浅红？
宣州谢脁楼饯别校书叔云::唐代：李白::弃我去者，昨日之日不可留；乱我心者，今日之日多烦忧。长风万里送秋雁，对此可以酣高楼。蓬莱文章建安骨，中间小谢又清发。俱怀逸兴壮思飞，欲上青天览明月。抽刀断水水更流，举杯销愁愁更愁。人生在世不称意，明朝散发弄扁舟。
劝学::唐代：颜真卿::三更灯火五更鸡，正是男儿读书时。黑发不知勤学早，白首方悔读书迟。
野望::唐代：王绩::东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。
题破山寺后禅院::唐代：常建::清晨入古寺，初日照高林。竹径通幽处，禅房花木深。山光悦鸟性，潭影空人心。万籁此都寂，但余钟磬音。清晨入古寺，初日照高林。曲径通幽处，禅房花木深。山光悦鸟性，潭影空人心。万籁此俱寂，惟余钟磬音。清晨入古寺，初日照高林。竹径通幽处，禅房花木深。山光悦鸟性，潭影空人心。万籁此俱寂，但余钟磬音。清晨入古寺，初日照高林。曲径通幽处，禅房花木深。山光悦鸟性，潭影空人心。万籁此俱寂，但余钟磬音。
四时田园杂兴·其二::宋代：范成大::梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。
书湖阴先生壁::宋代：王安石::茅檐长扫净无苔，花木成畦手自栽。一水护田将绿绕，两山排闼送青来。桑条索漠楝花繁，风敛余香暗度垣。黄鸟数声残午梦，尚疑身属半山园。
天净沙·夏::元代：白朴::云收雨过波添，楼高水冷瓜甜，绿树阴垂画檐。纱厨藤簟，玉人罗扇轻缣。
相见欢·林花谢了春红::五代：李煜::林花谢了春红，太匆匆。无奈朝来寒雨晚来风。胭脂泪，相留醉，几时重。自是人生长恨水长东。
独坐敬亭山::唐代：李白::众鸟高飞尽，孤云独去闲。相看两不厌，只有敬亭山。
垓下歌::两汉：项羽::力拔山兮气盖世。时不利兮骓不逝。骓不逝兮可奈何！虞兮虞兮奈若何！
除夜雪::宋代：陆游::北风吹雪四更初，嘉瑞天教及岁除。半盏屠苏犹未举，灯前小草写桃符。
观潮::宋代：周密::　　浙江之潮，天下之伟观也。自既望以至十八日为盛。方其远出海门，仅如银线；既而渐近，则玉城雪岭际天而来，大声如雷霆，震撼激射，吞天沃日，势极雄豪。杨诚斋诗云“海涌银为郭，江横玉系腰”者是也。 　　每岁京尹出浙江亭教阅水军，艨艟数百，分列两岸；既而尽奔腾分合五阵之势，并有乘骑弄旗标枪舞刀于水面者，如履平地。倏尔黄烟四起，人物略不相睹，水爆轰震，声如崩山。烟消波静，则一舸无迹，仅有“敌船”为火所焚，随波而逝。 　　吴儿善泅者数百，皆披发文身，手持十幅大彩旗，争先鼓勇，溯迎而上，出没于鲸波万仞中，腾身百变，而旗尾略不沾湿，以此夸能。　　江干上下十余里间，珠翠罗绮溢目，车马塞途，饮食百物皆倍穹常时，而僦赁看幕，虽席地不容间也。 
商山早行::唐代：温庭筠::晨起动征铎，客行悲故乡。鸡声茅店月，人迹板桥霜。槲叶落山路，枳花明驿墙。因思杜陵梦，凫雁满回塘。
十五从军征::两汉：佚名::十五从军征，八十始得归。道逢乡里人：“家中有阿谁？”“遥看是君家，松柏冢累累。”兔从狗窦入，雉从梁上飞。中庭生旅谷，井上生旅葵。舂谷持作饭，采葵持作羹。羹饭一时熟，不知贻阿谁？出门东向看，泪落沾我衣。
所见::清代：袁枚::牧童骑黄牛，歌声振林樾。意欲捕鸣蝉，忽然闭口立。
大林寺桃花::唐代：白居易::人间四月芳菲尽，山寺桃花始盛开。 长恨春归无觅处，不知转入此中来。
已酉端午::元代：贝琼::风雨端阳生晦冥，汨罗无处吊英灵。海榴花发应相笑，无酒渊明亦独醒。
侠客行::唐代：李白::赵客缦胡缨，吴钩霜雪明。银鞍照白马，飒沓如流星。十步杀一人，千里不留行。事了拂衣去，深藏身与名。闲过信陵饮，脱剑膝前横。将炙啖朱亥，持觞劝侯嬴。三杯吐然诺，五岳倒为轻。眼花耳热后，意气素霓生。救赵挥金槌，邯郸先震惊。千秋二壮士，烜赫大梁城。纵死侠骨香，不惭世上英。谁能书阁下，白首太玄经。
咏雪 / 咏雪联句::南北朝：刘义庆::谢太傅寒雪日内集，与儿女讲论文义。俄而雪骤,公欣然曰：“白雪纷纷何所似？”兄子胡儿曰：“撒盐空中差可拟。”兄女曰：“未若柳絮因风起。”公大笑乐。即公大兄无奕女，左将军王凝之妻也。
绝句二首::唐代：杜甫::迟日江山丽，春风花草香。泥融飞燕子，沙暖睡鸳鸯。 江碧鸟逾白，山青花欲燃。今春看又过，何日是归年。
论语十则::先秦：佚名::子曰：“学而时习之，不亦说乎?有朋自远方来，不亦乐乎?人不知而不愠，不亦君子乎?”（《学而》）曾子曰：“吾日三省吾身：为人谋而不忠乎？与朋友交而不信乎？传不习乎？”（《学而》）子曰：“温故而知新，可以为师矣。”（《为政》）子曰：“学而不思则罔,思而不学则殆。”（《为政》）子曰：“由，诲女知之乎！知之为知之，不知为不知，是知也。”（《为政》）子曰：“见贤思齐焉，见不贤而内自省也。”（《里仁》）子曰：“三人行，必有我师焉。择其善者而从之，其不善者而改之。”（《述而》）曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”（《泰伯》）子曰：“岁寒，然后知松柏之后凋也。”（《子罕》）子贡问曰：“有一言而可以终身行之者乎？”子曰：“其恕乎！己所不欲，勿施于人。”（《卫灵公》）
离思五首·其四::唐代：元稹::曾经沧海难为水，除却巫山不是云。取次花丛懒回顾，半缘修道半缘君。
约客::宋代：赵师秀::黄梅时节家家雨，青草池塘处处蛙。有约不来过夜半，闲敲棋子落灯花。
赠刘景文::宋代：苏轼::荷尽已无擎雨盖，菊残犹有傲霜枝。一年好景君须记，最是橙黄橘绿时。 
大风歌::两汉：刘邦::大风起兮云飞扬，威加海内兮归故乡，安得猛士兮守四方！
烛之武退秦师::先秦：左丘明::　　晋侯、秦伯围郑，以其无礼于晋，且贰于楚也。晋军函陵，秦军氾南。　　佚之狐言于郑伯曰：“国危矣，若使烛之武见秦君，师必退。”公从之。辞曰：“臣之壮也，犹不如人；今老矣，无能为也已。”公曰：“吾不能早用子，今急而求子，是寡人之过也。然郑亡，子亦有不利焉！”许之。　　夜缒而出，见秦伯，曰：“秦、晋围郑，郑既知亡矣。若亡郑而有益于君，敢以烦执事。越国以鄙远，君知其难也，焉用亡郑以陪邻？邻之厚，君之薄也。若舍郑以为东道主，行李之往来，共其乏困，君亦无所害。且君尝为晋君赐矣，许君焦、瑕，朝济而夕设版焉，君之所知也。夫晋，何厌之有？既东封郑，又欲肆其西封，若不阙秦，将焉取之？阙秦以利晋，唯君图之。”秦伯说，与郑人盟。使杞子、逢孙、杨孙戍之，乃还。　　子犯请击之。公曰：“不可。微夫人之力不及此。因人之力而敝之，不仁；失其所与，不知；以乱易整，不武。吾其还也。”亦去之。　　（选自《左传》）
归园田居·其一::魏晋：陶渊明::少无适俗韵，性本爱丘山。误落尘网中，一去三十年。羁鸟恋旧林，池鱼思故渊。开荒南野际，守拙归园田。方宅十余亩，草屋八九间。榆柳荫后檐，桃李罗堂前。暧暧远人村，依依墟里烟。狗吠深巷中，鸡鸣桑树颠。户庭无尘杂，虚室有余闲。久在樊笼里，复得返自然。
天净沙·冬::元代：白朴::一声画角谯门，半庭新月黄昏，雪里山前水滨。竹篱茅舍，淡烟衰草孤村。
乌衣巷::唐代：刘禹锡::朱雀桥边野草花，乌衣巷口夕阳斜。 旧时王谢堂前燕，飞入寻常百姓家。
敕勒歌::南北朝：乐府诗集::敕勒川，阴山下。天似穹庐，笼盖四野。天苍苍，野茫茫。风吹草低见牛羊。
夜书所见::宋代：叶绍翁::萧萧梧叶送寒声，江上秋风动客情。知有儿童挑促织，夜深篱落一灯明。
白头吟::两汉：卓文君::皑如山上雪，皎若云间月。闻君有两意，故来相决绝。今日斗酒会，明旦沟水头。躞蹀御沟上，沟水东西流。凄凄复凄凄，嫁娶不须啼。愿得一心人，白头不相离。竹竿何袅袅，鱼尾何簁簁！男儿重意气，何用钱刀为！
荆轲歌 / 渡易水歌::先秦：佚名::风萧萧兮易水寒，壮士一去兮不复还。探虎穴兮入蛟宫，仰天呼气兮成白虹。
江南::两汉：佚名::江南可采莲，莲叶何田田，鱼戏莲叶间。鱼戏莲叶东，鱼戏莲叶西，鱼戏莲叶南，鱼戏莲叶北。
天竺寺八月十五日夜桂子::唐代：皮日休::玉颗珊珊下月轮，殿前拾得露华新。 至今不会天中事，应是嫦娥掷与人。
陈情表::魏晋：西晋·李密::　　臣密言：臣以险衅，夙遭闵凶。生孩六月，慈父见背；行年四岁，舅夺母志。祖母刘愍臣孤弱，躬亲抚养。臣少多疾病，九岁不行，零丁孤苦，至于成立。既无伯叔，终鲜兄弟，门衰祚薄，晚有儿息。外无期功强近之亲，内无应门五尺之僮，茕茕孑立，形影相吊。而刘夙婴疾病，常在床蓐，臣侍汤药，未曾废离。　　逮奉圣朝，沐浴清化。前太守臣逵察臣孝廉；后刺史臣荣举臣秀才。臣以供养无主，辞不赴命。诏书特下，拜臣郎中，寻蒙国恩，除臣洗马。猥以微贱，当侍东宫，非臣陨首所能上报。臣具以表闻，辞不就职。诏书切峻，责臣逋慢；郡县逼迫，催臣上道；州司临门，急于星火。臣欲奉诏奔驰，则刘病日笃，欲苟顺私情，则告诉不许。臣之进退，实为狼狈。　　伏惟圣朝以孝治天下，凡在故老，犹蒙矜育，况臣孤苦，特为尤甚。且臣少仕伪朝，历职郎署，本图宦达，不矜名节。今臣亡国贱俘，至微至陋，过蒙拔擢，宠命优渥，岂敢盘桓，有所希冀！但以刘日薄西山，气息奄奄，人命危浅，朝不虑夕。臣无祖母，无以至今日，祖母无臣，无以终余年。母孙二人，更相为命，是以区区不能废远。　　臣密今年四十有四，祖母今年九十有六，是臣尽节于陛下之日长，报养刘之日短也。乌鸟私情，愿乞终养。臣之辛苦，非独蜀之人士及二州牧伯所见明知，皇天后土，实所共鉴。愿陛下矜悯愚诚，听臣微志，庶刘侥幸，保卒余年。臣生当陨首，死当结草。臣不胜犬马怖惧之情，谨拜表以闻。
智子疑邻::先秦：韩非::宋有富人，天雨墙坏。其子曰：“不筑，必将有盗。”其邻人之父亦云。暮而果大亡其财，其家甚智其子，而疑邻人之父。
山亭夏日::唐代：高骈::绿树阴浓夏日长，楼台倒影入池塘。水晶帘动微风起，满架蔷薇一院香。(水晶帘 一作 水精帘）
相思::唐代：王维::红豆生南国，春来发几枝。愿君多采撷，此物最相思。
观书有感二首·其一::宋代：朱熹::半亩方塘一鉴开，天光云影共徘徊。问渠那得清如许？为有源头活水来。
诉衷情·当年万里觅封侯::宋代：陆游::当年万里觅封侯，匹马戍梁州。关河梦断何处？尘暗旧貂裘。胡未灭，鬓先秋，泪空流。此生谁料，心在天山，身老沧洲。
小儿垂钓::唐代：胡令能::蓬头稚子学垂纶，侧坐莓苔草映身。 路人借问遥招手，怕得鱼惊不应人。
浣溪沙·漠漠轻寒上小楼::宋代：秦观::漠漠轻寒上小楼，晓阴无赖似穷秋。淡烟流水画屏幽。自在飞花轻似梦，无边丝雨细如愁。宝帘闲挂小银钩。
葛覃::先秦：佚名::葛之覃兮，施于中谷，维叶萋萋。黄鸟于飞，集于灌木，其鸣喈喈。葛之覃兮，施于中谷，维叶莫莫。是刈是濩，为絺为綌，服之无斁。言告师氏，言告言归。薄污我私，薄浣我衣。害浣害否？归宁父母。
子衿::先秦：佚名::青青子衿，悠悠我心。纵我不往，子宁不嗣音？青青子佩，悠悠我思。纵我不往，子宁不来？挑兮达兮，在城阙兮。一日不见，如三月兮。
绝句·古木阴中系短篷::宋代：志南::古木阴中系短篷，杖藜扶我过桥东。沾衣欲湿杏花雨，吹面不寒杨柳风。
逢雪宿芙蓉山主人::唐代：刘长卿::日暮苍山远，天寒白屋贫。柴门闻犬吠，风雪夜归人。
钗头凤·世情薄::宋代：唐婉::世情薄，人情恶，雨送黄昏花易落。晓风干，泪痕残。欲笺心事，独语斜阑。难，难，难！人成各，今非昨，病魂常似秋千索。角声寒，夜阑珊。怕人寻问，咽泪装欢。瞒，瞒，瞒！
池上::唐代：白居易::小娃撑小艇，偷采白莲回。不解藏踪迹，浮萍一道开。
题都城南庄::唐代：崔护::去年今日此门中，人面桃花相映红。人面不知何处去，桃花依旧笑春风。
登金陵凤凰台::唐代：李白::凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。总为浮云能蔽日，长安不见使人愁。
迢迢牵牛星::两汉：佚名::迢迢牵牛星，皎皎河汉女。纤纤擢素手，札札弄机杼。终日不成章，泣涕零如雨。河汉清且浅，相去复几许！盈盈一水间，脉脉不得语。
上邪::两汉：佚名::上邪，我欲与君相知，长命无绝衰。山无陵，江水为竭。冬雷震震，夏雨雪。天地合，乃敢与君绝。
明日歌::明代：钱福::明日复明日，明日何其多。我生待明日，万事成蹉跎。世人若被明日累，春去秋来老将至。朝看水东流，暮看日西坠。百年明日能几何？请君听我明日歌。明日复明日，明日何其多！日日待明日，万事成蹉跎。世人皆被明日累，明日无穷老将至。晨昏滚滚水东流，今古悠悠日西坠。百年明日能几何？请君听我明日歌。
望洞庭湖赠张丞相 / 临洞庭湖赠张丞相::唐代：孟浩然::八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。
正气歌::宋代：文天祥::余囚北庭，坐一土室。室广八尺，深可四寻。单扉低小，白间短窄，污下而幽暗。当此夏日，诸气萃然：雨潦四集，浮动床几，时则为水气；涂泥半朝，蒸沤历澜，时则为土气；乍晴暴热，风道四塞，时则为日气；檐阴薪爨，助长炎虐，时则为火气；仓腐寄顿，陈陈逼人，时则为米气；骈肩杂遝，腥臊汗垢，时则为人气；或圊溷、或毁尸、或腐鼠，恶气杂出，时则为秽气。叠是数气，当之者鲜不为厉。而予以孱弱，俯仰其间，於兹二年矣，幸而无恙，是殆有养致然尔。然亦安知所养何哉？孟子曰：「吾善养吾浩然之气。」彼气有七，吾气有一，以一敌七，吾何患焉！况浩然者，乃天地之正气也，作正气歌一首。天地有正气，杂然赋流形。下则为河岳，上则为日星。于人曰浩然，沛乎塞苍冥。皇路当清夷，含和吐明庭。时穷节乃见，一一垂丹青。在齐太史简，在晋董狐笔。在秦张良椎，在汉苏武节。为严将军头，为嵇侍中血。为张睢阳齿，为颜常山舌。或为辽东帽，清操厉冰雪。或为出师表，鬼神泣壮烈。或为渡江楫，慷慨吞胡羯。或为击贼笏，逆竖头破裂。是气所磅礴，凛烈万古存。当其贯日月，生死安足论。地维赖以立，天柱赖以尊。三纲实系命，道义为之根。嗟予遘阳九，隶也实不力。楚囚缨其冠，传车送穷北。鼎镬甘如饴，求之不可得。阴房阗鬼火，春院閟天黑。牛骥同一皂，鸡栖凤凰食。一朝蒙雾露，分作沟中瘠。如此再寒暑，百沴自辟易。嗟哉沮洳场，为我安乐国。岂有他缪巧，阴阳不能贼。顾此耿耿在，仰视浮云白。悠悠我心悲，苍天曷有极。哲人日已远，典刑在夙昔。风檐展书读，古道照颜色。
山中杂诗::南北朝：吴均::山际见来烟，竹中窥落日。鸟向檐上飞，云从窗里出。
无题·昨夜星辰昨夜风::唐代：李商隐::昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类转蓬。
从军行::唐代：杨炯::烽火照西京，心中自不平。牙璋辞凤阙，铁骑绕龙城。雪暗凋旗画，风多杂鼓声。宁为百夫长，胜作一书生。
陈涉世家::两汉：司马迁::　　陈胜者，阳城人也，字涉。吴广者，阳夏人也，字叔。陈涉少时，尝与人佣耕，辍耕之垄上，怅恨久之，曰：“苟富贵，无相忘。”佣者笑而应曰：“若为佣耕，何富贵也？”陈涉太息曰：“嗟乎！燕雀安知鸿鹄之志哉！”　　二世元年七月，发闾左谪戍渔阳，九百人屯大泽乡。陈胜﹑吴广皆次当行，为屯长。会天大雨，道不通，度已失期。失期，法皆斩。陈胜﹑吴广乃谋曰：“今亡亦死，举大计亦死；等死，死国可乎？”陈胜曰：“天下苦秦久矣。吾闻二世少子也，不当立，当立者乃公子扶苏。扶苏以数谏故，上使外将兵。今或闻无罪，二世杀之。百姓多闻其贤，未知其死也。项燕为楚将，数有功，爱士卒，楚人怜之。或以为死，或以为亡。今诚以吾众诈自称公子扶苏﹑项燕，为天下唱，宜多应者。”吴广以为然。乃行卜。卜者知其指意，曰：“足下事皆成，有功。然足下卜之鬼乎！”陈胜﹑吴广喜，念鬼，曰：“此教我先威众耳。”乃丹书帛曰“陈胜王”，置人所罾鱼腹中。卒买鱼烹食，得鱼腹中书，固以怪之矣。又间令吴广之次所旁丛祠中，夜篝火，狐鸣呼曰：“大楚兴，陈胜王。”卒皆夜惊恐。旦日，卒中往往语，皆指目陈胜。　　吴广素爱人，士卒多为用者。将尉醉，广故数言欲亡，忿恚尉，令辱之，以激怒其众。尉果笞广。尉剑挺，广起，夺而杀尉。陈胜佐之，并杀两尉。召令徒属曰：“公等遇雨，皆已失期，失期当斩。藉第令毋斩，而戍死者固十六七。且壮士不死即已，死即举大名耳，王侯将相宁nìng有种乎！”徒属皆曰：“敬受命。”乃诈称公子扶苏﹑项燕，从民欲也。袒右，称大楚。为坛而盟，祭以尉首。陈胜自立为将军，吴广为都尉。攻大泽乡，收而攻蕲qí。蕲下，乃令符离人葛婴将兵徇蕲以东。攻铚、酂、苦、柘、谯皆下之。行收兵。比至陈，车六七百乘，骑千余，卒数万人。攻陈，陈守令皆不在，独守丞与战谯门中。弗胜，守丞死，乃入据陈。数日，号令召三老﹑豪杰与皆来会计事。三老﹑豪杰皆曰：“将军身被坚执锐，伐无道，诛暴秦，复立楚国之社稷jì，功宜为王。”陈涉乃立为王，号为张楚。当此时，诸郡县苦秦吏者，皆刑其长吏，杀之以应陈涉。乃以吴叔为假王，监诸将以西击荥阳。令陈人武臣、张耳、陈馀徇赵地，令汝阴人邓宗徇九江郡。当此时，楚兵数千人为聚者，不可胜数。　　葛婴至东城，立襄强为楚王。婴后闻陈王已立，因杀襄强，还报。至陈，陈王诛杀葛婴。陈王令魏人周市北徇魏地。吴广围荥阳。李由为三川守，守荥阳，吴叔弗能下。陈王征国之豪杰与计，以上蔡人房君蔡赐为上柱国。　　周文，陈之贤人也，尝为项燕军视日，事春申君，自言习兵，陈王与之将军印，西击秦。行收兵至关，车千乘，卒数十万，至戏，军焉。秦令少府章邯免郦山徒﹑人奴产子生，悉发以击楚大军，尽败之。周文败，走出关，止次曹阳二三月。章邯追败之，复走次渑池十余日。章邯击，大破之。周文自刭，军遂不战。　　武臣到邯郸，自立为赵王，陈馀为大将军，张耳、召骚为左右丞相。陈王怒，捕系武臣等家室，欲诛之。柱国曰：“秦未亡而诛赵王将相家属，此生一秦也。不如因而立之。”陈王乃遣使者贺赵，而徙系武臣等家属宫中，而封耳子张敖为成都君，趣赵兵，亟入关。赵王将相相与谋曰：“王王赵，非楚意也。楚已诛秦，必加兵於赵。计莫如毋西兵，使使北徇燕地以自广也。赵南据大河，北有燕、代，楚虽胜秦，不敢制赵。若楚不胜秦，必重赵。赵乘秦之弊，可以得志于天下。”赵王以为然，因不西兵，而遣故上谷卒史韩广将兵北徇燕地。　　燕故贵人豪杰谓韩广曰：“楚已立王，赵又已立王。燕虽小，亦万乘之国也，原将军立为燕王。”韩广曰：“广母在赵，不可。”燕人曰：“赵方西忧秦，南忧楚，其力不能禁我。且以楚之彊，不敢害赵王将相之家，赵独安敢害将军之家！”韩广以为然，乃自立为燕王。居数月，赵奉燕王母及家属归之燕。　　当此之时，诸将之徇地者，不可胜数。周市北徇地至狄，狄人田儋杀狄令，自立为齐王，以齐反击周市。市军散，还至魏地，欲立魏后故宁陵君咎为魏王。时咎在陈王所，不得之魏。魏地已定，欲相与立周市为魏王，周市不肯。使者五反，陈王乃立宁陵君咎为魏王，遣之国。周市卒为相。　　将军田臧等相与谋曰：“周章军已破矣，秦兵旦暮至，我围荥阳城弗能下，秦军至，必大败。不如少遗兵，足以守荥阳，悉精兵迎秦军。今假王骄，不知兵权，不可与计，非诛之，事恐败。”因相与矫王令以诛吴叔，献其首于陈王。陈王使使赐田臧楚令尹印，使为上将。田臧乃使诸将李归等守荥阳城，自以精兵西迎秦军于敖仓。与战，田臧死，军破。章邯进兵击李归等荥阳下，破之，李归等死。　　阳城人邓说将兵居郯，章邯别将击破之，邓说军散走陈。铚人伍徐将兵居许，章邯击破之，伍徐军皆散走陈。陈王诛邓说。　　陈王初立时，陵人秦嘉﹑铚人董譄﹑符离人朱鸡石﹑取虑人郑布﹑徐人丁疾等皆特起，将兵围东海守庆于郯。陈王闻，乃使武平君畔为将军，监郯下军。秦嘉不受命，嘉自立为大司马，恶属武平君。告军吏曰：“武平君年少，不知兵事，勿听！”因矫以王命杀武平君畔。　　章邯已破伍徐，击陈，柱国房君死。章邯又进兵击陈西张贺军。陈王出监战，军破，张贺死。　　腊月，陈王之汝阴，还至下城父，其御庄贾杀以降秦。陈胜葬砀，谥曰隐王。　　陈王故涓人将军吕臣为仓头军，起新阳，攻陈下之，杀庄贾，复以陈为楚。　　初，陈王至陈，令铚人宋留将兵定南阳，入武关。留已徇南阳，闻陈王死，南阳复为秦。宋留不能入武关，乃东至新蔡，遇秦军，宋留以军降秦。秦传留至咸阳，车裂留以徇。　　秦嘉等闻陈王军破出走，乃立景驹为楚王，引兵之方与，欲击秦军定陶下。使公孙庆使齐王，欲与并力俱进。齐王曰：“闻陈王战败，不知其死生，楚安得不请而立王！”公孙庆曰：“齐不请楚而立王，楚何故请齐而立王！且楚首事，当令于天下。”田儋诛杀公孙庆。　　秦左右校复攻陈，下之。吕将军走，收兵复聚。鄱盗当阳君黥布之兵相收，复击秦左右校，破之青波，复以陈为楚。会项梁立怀王孙心为楚王。　　陈胜王凡六月。已为王，王陈。其故人尝与佣耕者闻之，之陈，扣宫门曰：“吾欲见涉。”宫门令欲缚之。自辩数，乃置，不肯为通。陈王出，遮道而呼涉。陈王闻之，乃召见，载与俱归。入宫，见殿屋帷帐，客曰：“夥颐！涉之为王沉沉者！”楚人谓多为伙，故天下传之，夥涉为王，由陈涉始。客出入愈益发舒，言陈王故情。或说陈王曰：“客愚无知，颛妄言，轻威。”陈王斩之。诸陈王故人皆自引去，由是无亲陈王者。陈王以朱房为中正，胡武为司过，主司群臣。诸将徇地，至，令之不是者，系而罪之，以苛察为忠。其所不善者，弗下吏，辄自治之。陈王信用之。诸将以其故不亲附，此其所以败也。　　陈胜虽已死，其所置遣侯王将相竟亡秦，由涉首事也。高祖时为陈涉置守頉三十家砀，至今血食。　　褚先生曰：地形险阻，所以为固也；兵革刑法，所以为治也。犹未足恃也。夫先王以仁义为本，而以固塞文法为枝叶，岂不然哉！吾闻贾生之称曰：　　“秦孝公据肴函之固，拥雍州之地，君臣固守，以窥周室，有席卷天下、包举宇内、囊括四海之意，并吞八荒之心。当是时也，商君佐之，内立法度，务耕织，修守战之具；外连衡而斗诸侯。于是秦人拱手而取西河之外。　　“孝公既没，惠文、武、昭襄蒙故业因遗策，南取汉中，西举巴蜀，东割膏腴之地，收要害之郡。诸侯恐惧，会盟而谋弱秦，不爱珍器、重宝、肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离横，兼韩、魏、燕、赵、宋、卫、中山之众。于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。尝以十倍之地，百万之众，叩关而攻秦。秦人开关而延敌，九国之师逡巡遁逃而不敢进。秦无亡矢遗镞之费，而天下诸侯已困矣。于是从散约解，争割地以赂秦。秦有余力而制其弊，追亡逐北，伏尸百万，流血飘橹。因利乘便，宰割天下，分裂河山。强国请服，弱国入朝。　　“施及孝文王、庄襄王，享国之日浅，国家无事。　　“及至始皇，奋六世之余烈，振长策而御宇内，吞二周而亡诸侯，履至尊而制六合，执敲朴以鞭笞天下，威振四海。南取百越之地，以为桂林、象郡。百越之君，俯首系颈，委命下吏。乃使蒙恬北筑长城而守藩篱，却匈奴七百余里。胡人不敢南下而牧马，士不敢弯弓而报怨。于是废先王之道，燔百家之言，以愚黔首；隳名城，杀豪俊，收天下之兵聚之咸阳，销锋鍉，铸以为金人十二，以弱天下之民。然后践华为城，因河为池，据亿丈之城、临不测之溪以为固。良将劲驽，守要害之处；信臣精卒，陈利兵而谁何。天下已定，始皇之心，自以为关中之固，金城千里，子孙帝王万世之业也。　　“始皇既没，余威震于殊俗。 然陈涉瓮牖绳枢之子，氓隶之人，而迁徙之徒也；材能不及中人，非有仲尼、墨翟之贤，陶朱、猗顿之富。蹑足行伍之间，倔起阡陌之中，率罢散之卒，将数百之众，转而攻秦，斩木为兵，揭竿为旗，天下云集而响应，赢粮而景从。山东豪俊遂并起而亡秦族矣。　　“且夫天下非小弱也，雍州之地，肴函之固，自若也；陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，不铦于钩戟长铩也；适戍之众，非抗于九国之师也；深谋远虑，行军用兵之道，非及向时之士也。然而成败异变，功业相反。试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣。然后以六合为家，肴函为宫。一夫作难而七庙隳，身死人手，为天下笑者，何也？仁义不施而攻守之势异也。”　　【索隐述赞】天下匈匈，海内乏主，掎鹿争捷，瞻乌爰处。陈胜首事，厥号张楚。鬼怪是凭，鸿鹄自许。葛婴东下，周文西拒。始亲朱房，又任胡武。伙颐见杀，腹心不与。庄贾何人，反噬城父！
水龙吟·登建康赏心亭::宋代：辛弃疾::楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏杆拍遍，无人会，登临意。休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪！
白马篇::魏晋：曹植::白马饰金羁，连翩西北驰。借问谁家子，幽并游侠儿。 少小去乡邑，扬声沙漠垂。宿昔秉良弓，楛矢何参差。控弦破左的，右发摧月支。仰手接飞猱，俯身散马蹄。狡捷过猴猿，勇剽若豹螭。边城多警急，虏骑数迁移。羽檄从北来，厉马登高堤。长驱蹈匈奴，左顾凌鲜卑。弃身锋刃端，性命安可怀？父母且不顾，何言子与妻！名编壮士籍，不得中顾私。捐躯赴国难，视死忽如归！
浣溪沙·簌簌衣巾落枣花::宋代：苏轼::徐门石潭谢雨，道上作五首。潭在城东二十里，常与泗水增减清浊相应。簌簌衣巾落枣花，村南村北响缲车，牛衣古柳卖黄瓜。酒困路长惟欲睡，日高人渴漫思茶。敲门试问野人家。
虞美人·听雨::宋代：蒋捷::少年听雨歌楼上。红烛昏罗帐。壮年听雨客舟中。江阔云低、断雁叫西风。 而今听雨僧庐下。鬓已星星也。悲欢离合总无情。一任阶前、点滴到天明。
劝学::先秦：荀子::　　君子曰：学不可以已。　　青，取之于蓝，而青于蓝；冰，水为之，而寒于水。木直中绳，輮以为轮，其曲中规。虽有槁暴（pù），不复挺者，輮使之然也。故木受绳则直，金就砺则利，君子博学而日参省乎己，则知明而行无过矣。　　故不登高山，不知天之高也；不临深溪，不知地之厚也；不闻先王之遗言，不知学问之大也。干、越、夷、貉之子，生而同声，长而异俗，教使之然也。诗曰：“嗟尔君子，无恒安息。靖共尔位，好是正直。神之听之，介尔景福。”神莫大于化道，福莫长于无祸。　　吾尝终日而思矣，不如须臾之所学也；吾尝跂而望矣，不如登高之博见也。登高而招，臂非加长也，而见者远；顺风而呼，声非加疾也，而闻者彰。假舆马者，非利足也，而致千里；假舟楫者，非能水也，而绝江河。君子生非异也，善假于物也。　　南方有鸟焉，名曰蒙鸠，以羽为巢，而编之以发，系之苇苕，风至苕折，卵破子死。巢非不完也，所系者然也。西方有木焉，名曰射干，茎长四寸，生于高山之上，而临百仞之渊，木茎非能长也，所立者然也。蓬生麻中，不扶而直；白沙在涅，与之俱黑。兰槐之根是为芷，其渐之滫，君子不近，庶人不服。其质非不美也，所渐者然也。故君子居必择乡，游必就士，所以防邪辟而近中正也。　　物类之起，必有所始。荣辱之来，必象其德。肉腐出虫，鱼枯生蠹。怠慢忘身，祸灾乃作。强自取柱，柔自取束。邪秽在身，怨之所构。施薪若一，火就燥也，平地若一，水就湿也。草木畴生，禽兽群焉，物各从其类也。是故质的张，而弓矢至焉；林木茂，而斧斤至焉；树成荫，而众鸟息焉。醯酸，而蚋聚焉。故言有招祸也，行有招辱也，君子慎其所立乎！　　积土成山，风雨兴焉；积水成渊，蛟龙生焉；积善成德，而神明自得，圣心备焉。故不积跬步，无以至千里；不积小流，无以成江海。骐骥一跃，不能十步；驽马十驾，功在不舍。锲而舍之，朽木不折；锲而不舍，金石可镂。蚓无爪牙之利，筋骨之强，上食埃土，下饮黄泉，用心一也。蟹六跪而二螯，非蛇鳝之穴无可寄托者，用心躁也。　　是故无冥冥之志者，无昭昭之明；无惛惛之事者，无赫赫之功。行衢道者不至，事两君者不容。目不能两视而明，耳不能两听而聪。螣蛇无足而飞，鼫鼠五技而穷。《诗》曰：“尸鸠在桑，其子七兮。淑人君子，其仪一兮。其仪一兮，心如结兮！”故君子结于一也。　　昔者瓠巴鼓瑟，而流鱼出听；伯牙鼓琴，而六马仰秣。故声无小而不闻，行无隐而不形 。玉在山而草木润，渊生珠而崖不枯。为善不积邪？安有不闻者乎？　　学恶乎始？恶乎终？曰：其数则始乎诵经，终乎读礼；其义则始乎为士，终乎为圣人， 真积力久则入，学至乎没而后止也。故学数有终，若其义则不可须臾舍也。为之，人也；舍 之，禽兽也。故书者，政事之纪也；诗者，中声之所止也；礼者，法之大分，类之纲纪也。 故学至乎礼而止矣。夫是之谓道德之极。礼之敬文也，乐之中和也，诗书之博也，春秋之微 也，在天地之间者毕矣。 君子之学也，入乎耳，着乎心，布乎四体，形乎动静。端而言，蝡而动，一可以为法则。小人之学也，入乎耳，出乎口；口耳之间，则四寸耳，曷足以美七尺之躯哉！古之学者为己，今之学者为人。君子之学也，以美其身；小人之学也，以为禽犊。故不问而告谓之傲，问一而告二谓之囋。傲、非也，囋、非也；君子如向矣。　　学莫便乎近其人。礼乐法而不说，诗书故而不切，春秋约而不速。方其人之习君子之说，则尊以遍矣，周于世矣。故曰：学莫便乎近其人。　　学之经莫速乎好其人，隆礼次之。上不能好其人，下不能隆礼，安特将学杂识志，顺诗书而已耳。则末世穷年，不免为陋儒而已。将原先王，本仁义，则礼正其经纬蹊径也。若挈裘领，诎五指而顿之，顺者不可胜数也。不道礼宪，以诗书为之，譬之犹以指测河也，以戈舂黍也，以锥餐壶也，不可以得之矣。故隆礼，虽未明，法士也；不隆礼，虽察辩，散儒也。　　问楛者，勿告也；告楛者，勿问也；说楛者，勿听也。有争气者，勿与辩也。故必由其道至，然后接之；非其道则避之。故礼恭，而后可与言道之方；辞顺，而后可与言道之理；色从而后可与言道之致。故未可与言而言，谓之傲；可与言而不言，谓之隐；不观气色而言，谓瞽。故君子不傲、不隐、不瞽，谨顺其身。诗曰：“匪交匪舒，天子所予。”此之谓也。　　百发失一，不足谓善射；千里蹞步不至，不足谓善御；伦类不通，仁义不一，不足谓善学。学也者，固学一之也。一出焉，一入焉，涂巷之人也；其善者少，不善者多，桀纣盗跖也；全之尽之，然后学者也。　　君子知夫不全不粹之不足以为美也，故诵数以贯之，思索以通之，为其人以处之，除其害者以持养之。使目非是无欲见也，使耳非是无欲闻也，使口非是无欲言也，使心非是无欲虑也。及至其致好之也，目好之五色，耳好之五声，口好之五味，心利之有天下。是故权利不能倾也，群众不能移也，天下不能荡也。生乎由是，死乎由是，夫是之谓德操。德操然后能定，能定然后能应。能定能应，夫是之谓成人。天见其明，地见其光，君子贵其全也。 
除夜作::唐代：高适::旅馆寒灯独不眠，客心何事转凄然。故乡今夜思千里，霜鬓明朝又一年。
朝天子·咏喇叭::明代：王磐::喇叭，唢呐，曲儿小腔儿大。官船来往乱如麻，全仗你抬声价。军听了军愁，民听了民怕。哪里去辨甚么真共假？眼见的吹翻了这家，吹伤了那家，只吹的水尽鹅飞罢！
越人歌::先秦：佚名::今夕何夕兮，搴舟中流。今日何日兮，得与王子同舟。蒙羞被好兮，不訾诟耻。心几烦而不绝兮，得知王子。山有木兮木有枝，心悦君兮君不知。
蝶恋花·槛菊愁烟兰泣露::宋代：晏殊::槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。昨夜西风凋碧树，独上高楼，望尽天涯路。欲寄彩笺兼尺素，山长水阔知何处？
长相思·一重山::五代：李煜::一重山，两重山。山远天高烟水寒，相思枫叶丹。菊花开，菊花残。塞雁高飞人未还，一帘风月闲。
满江红·小住京华::清代：秋瑾::小住京华，早又是，中秋佳节。为篱下，黄花开遍，秋容如拭。四面歌残终破楚，八年风味徒思浙。苦将侬，强派作蛾眉，殊未屑！身不得，男儿列。心却比，男儿烈！算平生肝胆，因人常热。俗子胸襟谁识我？英雄末路当磨折。莽红尘，何处觅知音？青衫湿！ 
乐游原 / 登乐游原::唐代：李商隐::向晚意不适，驱车登古原。夕阳无限好，只是近黄昏。
别董大二首::唐代：高适::千里黄云白日曛，北风吹雁雪纷纷。莫愁前路无知己，天下谁人不识君。六翮飘飖私自怜，一离京洛十余年。丈夫贫贱应未足，今日相逢无酒钱。
望江南·梳洗罢::唐代：温庭筠::梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。
清明::宋代：黄庭坚::佳节清明桃李笑，野田荒冢只生愁。雷惊天地龙蛇蛰，雨足郊原草木柔。人乞祭余骄妾妇，士甘焚死不公侯。贤愚千载知谁是，满眼蓬蒿共一丘。
击壤歌::先秦：佚名::日出而作，日入而息。凿井而饮，耕田而食。帝力于我何有哉！
破阵子·春景::宋代：晏殊::燕子来时新社，梨花落后清明。池上碧苔三四点，叶底黄鹂一两声。日长飞絮轻。巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。
舟过安仁::宋代：杨万里::一叶渔船两小童，收篙停棹坐船中。怪生无雨都张伞，不是遮头是使风。
杂诗三首·其二::唐代：王维::君自故乡来，应知故乡事。来日绮窗前，寒梅著花未？
雪::唐代：罗隐::尽道丰年瑞，丰年事若何。长安有贫者，为瑞不宜多。
阳关曲·中秋月::宋代：苏轼::中秋作本名小秦王，入腔即阳关曲暮云收尽溢清寒，银汉无声转玉盘。此生此夜不长好，明月明年何处看。
梦游天姥吟留别 / 梦游天姥山别东鲁诸公::唐代：李白::海客谈瀛洲，烟涛微茫信难求；越人语天姥，云霞明灭或可睹。天姥连天向天横，势拔五岳掩赤城。天台四万八千丈，对此欲倒东南倾。我欲因之梦吴越，一夜飞度镜湖月。湖月照我影，送我至剡溪。谢公宿处今尚在，渌水荡漾清猿啼。脚著谢公屐，身登青云梯。半壁见海日，空中闻天鸡。千岩万转路不定，迷花倚石忽已暝。熊咆龙吟殷岩泉，栗深林兮惊层巅。云青青兮欲雨，水澹澹兮生烟。列缺霹雳，丘峦崩摧。洞天石扉，訇然中开。青冥浩荡不见底，日月照耀金银台。 霓为衣兮风为马，云之君兮纷纷而来下。虎鼓瑟兮鸾回车，仙之人兮列如麻。忽魂悸以魄动，恍惊起而长嗟。惟觉时之枕席，失向来之烟霞。世间行乐亦如此，古来万事东流水。别君去兮何时还？且放白鹿青崖间，须行即骑访名山。安能摧眉折腰事权贵，使我不得开心颜!
寻陆鸿渐不遇::唐代：皎然::移家虽带郭，野径入桑麻。近种篱边菊，秋来未著花。 扣门无犬吠，欲去问西家。报道山中去，归时每日斜。
蜂::唐代：罗隐::不论平地与山尖，无限风光尽被占。 采得百花成蜜后，为谁辛苦为谁甜？
清平乐·年年雪里::宋代：李清照::年年雪里，常插梅花醉。挼尽梅花无好意，赢得满衣清泪。今年海角天涯，萧萧两鬓生华。看取晚来风势，故应难看梅花。
孔雀东南飞 / 古诗为焦仲卿妻作::两汉：佚名::　　汉末建安中，庐江府小吏焦仲卿妻刘氏，为仲卿母所遣，自誓不嫁。其家逼之，乃投水而死。仲卿闻之，亦自缢于庭树。时人伤之，为诗云尔。　　孔雀东南飞，五里一徘徊。　　“十三能织素，十四学裁衣。十五弹箜篌，十六诵诗书。十七为君妇，心中常苦悲。君既为府吏，守节情不移。贱妾留空房，相见常日稀。鸡鸣入机织，夜夜不得息。三日断五匹，大人故嫌迟。非为织作迟，君家妇难为！妾不堪驱使，徒留无所施。便可白公姥，及时相遣归。”　　府吏得闻之，堂上启阿母：“儿已薄禄相，幸复得此妇。结发同枕席，黄泉共为友。共事二三年，始尔未为久。女行无偏斜，何意致不厚。”　　阿母谓府吏：“何乃太区区！此妇无礼节，举动自专由。吾意久怀忿，汝岂得自由！东家有贤女，自名秦罗敷。可怜体无比，阿母为汝求。便可速遣之，遣去慎莫留！”　　府吏长跪告：“伏惟启阿母。今若遣此妇，终老不复取！”　　阿母得闻之，槌床便大怒：“小子无所畏，何敢助妇语！吾已失恩义，会不相从许！”　　府吏默无声，再拜还入户。举言谓新妇，哽咽不能语：“我自不驱卿，逼迫有阿母。卿但暂还家，吾今且报府。不久当归还，还必相迎取。以此下心意，慎勿违吾语。”　　新妇谓府吏：“勿复重纷纭。往昔初阳岁，谢家来贵门。奉事循公姥，进止敢自专？昼夜勤作息，伶俜萦苦辛。谓言无罪过，供养卒大恩；仍更被驱遣，何言复来还！妾有绣腰襦，葳蕤自生光；红罗复斗帐，四角垂香囊；箱帘六七十，绿碧青丝绳，物物各自异，种种在其中。人贱物亦鄙，不足迎后人，留待作遗施，于今无会因。时时为安慰，久久莫相忘！”　　鸡鸣外欲曙，新妇起严妆。著我绣夹裙，事事四五通。足下蹑丝履，头上玳瑁光。腰若流纨素，耳著明月珰。指如削葱根，口如含朱丹。纤纤作细步，精妙世无双。　　上堂拜阿母，阿母怒不止。“昔作女儿时，生小出野里。本自无教训，兼愧贵家子。受母钱帛多，不堪母驱使。今日还家去，念母劳家里。”却与小姑别，泪落连珠子。“新妇初来时，小姑始扶床；今日被驱遣，小姑如我长。勤心养公姥，好自相扶将。初七及下九，嬉戏莫相忘。”出门登车去，涕落百余行。　　府吏马在前，新妇车在后。隐隐何甸甸，俱会大道口。下马入车中，低头共耳语：“誓不相隔卿，且暂还家去。吾今且赴府，不久当还归。誓天不相负！”　　新妇谓府吏：“感君区区怀！君既若见录，不久望君来。君当作磐石，妾当作蒲苇。蒲苇纫如丝，磐石无转移。我有亲父兄，性行暴如雷，恐不任我意，逆以煎我怀。”举手长劳劳，二情同依依 。　　入门上家堂，进退无颜仪。阿母大拊掌，不图子自归：“十三教汝织，十四能裁衣，十五弹箜篌，十六知礼仪，十七遣汝嫁，谓言无誓违。汝今何罪过，不迎而自归？”兰芝惭阿母：“儿实无罪过。”阿母大悲摧。　　还家十余日，县令遣媒来。云有第三郎，窈窕世无双。年始十八九，便言多令才。　　阿母谓阿女：“汝可去应之。”　　阿女含泪答：“兰芝初还时，府吏见丁宁，结誓不别离。今日违情义，恐此事非奇。自可断来信，徐徐更谓之。”　　阿母白媒人：“贫贱有此女，始适还家门。不堪吏人妇，岂合令郎君？幸可广问讯，不得便相许。”　　媒人去数日，寻遣丞请还，说有兰家女，承籍有宦官。云有第五郎，娇逸未有婚。遣丞为媒人，主簿通语言。直说太守家，有此令郎君，既欲结大义，故遣来贵门。　　阿母谢媒人：“女子先有誓，老姥岂敢言！”　　阿兄得闻之，怅然心中烦。举言谓阿妹：“作计何不量！先嫁得府吏，后嫁得郎君。否泰如天地，足以荣汝身。不嫁义郎体，其往欲何云？”　　兰芝仰头答：“理实如兄言。谢家事夫婿，中道还兄门。处分适兄意，那得自任专！虽与府吏要，渠会永无缘。登即相许和，便可作婚姻。”　　媒人下床去。诺诺复尔尔。还部白府君：“下官奉使命，言谈大有缘。”府君得闻之，心中大欢喜。视历复开书，便利此月内，六合正相应。良吉三十日，今已二十七，卿可去成婚。交语速装束，络绎如浮云。青雀白鹄舫，四角龙子幡。婀娜随风转，金车玉作轮。踯躅青骢马，流苏金镂鞍。赍钱三百万，皆用青丝穿。杂彩三百匹，交广市鲑珍。从人四五百，郁郁登郡门。　　阿母谓阿女：“适得府君书，明日来迎汝。何不作衣裳？莫令事不举！”　　阿女默无声，手巾掩口啼，泪落便如泻。移我琉璃榻，出置前窗下。左手持刀尺，右手执绫罗。朝成绣夹裙，晚成单罗衫。晻晻日欲暝，愁思出门啼。　　府吏闻此变，因求假暂归。未至二三里，摧藏马悲哀。新妇识马声，蹑履相逢迎。怅然遥相望，知是故人来。举手拍马鞍，嗟叹使心伤：“自君别我后，人事不可量。果不如先愿，又非君所详。我有亲父母，逼迫兼弟兄。以我应他人，君还何所望！”　　府吏谓新妇：“贺卿得高迁！磐石方且厚，可以卒千年；蒲苇一时纫，便作旦夕间。卿当日胜贵，吾独向黄泉！”　　新妇谓府吏：“何意出此言！同是被逼迫，君尔妾亦然。黄泉下相见，勿违今日言！”执手分道去，各各还家门。生人作死别，恨恨那可论？念与世间辞，千万不复全！　　府吏还家去，上堂拜阿母：“今日大风寒，寒风摧树木，严霜结庭兰。儿今日冥冥，令母在后单。故作不良计，勿复怨鬼神！命如南山石，四体康且直！”　　阿母得闻之，零泪应声落：“汝是大家子，仕宦于台阁。慎勿为妇死，贵贱情何薄！东家有贤女，窈窕艳城郭，阿母为汝求，便复在旦夕。”　　府吏再拜还，长叹空房中，作计乃尔立。转头向户里，渐见愁煎迫。　　其日牛马嘶，新妇入青庐。奄奄黄昏后，寂寂人定初。我命绝今日，魂去尸长留！揽裙脱丝履，举身赴清池。　　府吏闻此事，心知长别离。徘徊庭树下，自挂东南枝。　　两家求合葬，合葬华山傍。东西植松柏，左右种梧桐。枝枝相覆盖，叶叶相交通。中有双飞鸟，自名为鸳鸯。仰头相向鸣，夜夜达五更。行人驻足听，寡妇起彷徨。多谢后世人，戒之慎勿忘。 
长相思·其一::唐代：李白::长相思，在长安。络纬秋啼金井阑，微霜凄凄簟色寒。孤灯不明思欲绝，卷帷望月空长叹。美人如花隔云端！上有青冥之长天，下有渌水之波澜。天长路远魂飞苦，梦魂不到关山难。长相思，摧心肝！
望海潮·东南形胜::宋代：柳永::东南形胜，三吴都会，钱塘自古繁华，烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。重湖叠巘清嘉。有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙。乘醉听箫鼓，吟赏烟霞。异日图将好景，归去凤池夸。
八阵图::唐代：杜甫::功盖三分国，名成八阵图。（名成 一作：名高）江流石不转，遗恨失吞吴。
氓::先秦：佚名::氓之蚩蚩，抱布贸丝。匪来贸丝，来即我谋。送子涉淇，至于顿丘。匪我愆期，子无良媒。将子无怒，秋以为期。乘彼垝垣，以望复关。不见复关，泣涕涟涟。既见复关，载笑载言。尔卜尔筮，体无咎言。以尔车来，以我贿迁。桑之未落，其叶沃若。于嗟鸠兮！无食桑葚。于嗟女兮！无与士耽。士之耽兮，犹可说也。女之耽兮，不可说也。桑之落矣，其黄而陨。自我徂尔，三岁食贫。淇水汤汤，渐车帷裳。女也不爽，士贰其行。士也罔极，二三其德。三岁为妇，靡室劳矣。夙兴夜寐，靡有朝矣。言既遂矣，至于暴矣。兄弟不知，咥其笑矣。静言思之，躬自悼矣。及尔偕老，老使我怨。淇则有岸，隰则有泮。总角之宴，言笑晏晏，信誓旦旦，不思其反。反是不思，亦已焉哉！
竹枝词二首·其一::唐代：刘禹锡::杨柳青青江水平，闻郎江上踏歌声。东边日出西边雨，道是无晴却有晴。
望月有感::唐代：白居易::自河南经乱，关内阻饥，兄弟离散，各在一处。因望月有感，聊书所怀，寄上浮梁大兄、於潜七兄、乌江十五兄，兼示符离及下邽弟妹。时难年荒世业空，弟兄羁旅各西东。田园寥落干戈后，骨肉流离道路中。吊影分为千里雁，辞根散作九秋蓬。共看明月应垂泪，一夜乡心五处同。
捕蛇者说::唐代：柳宗元::　　永州之野产异蛇：黑质而白章，触草木尽死；以啮人，无御之者。然得而腊之以为饵，可以已大风、挛踠、瘘疠，去死肌，杀三虫。其始太医以王命聚之，岁赋其二。募有能捕之者，当其租入。永之人争奔走焉。 　　有蒋氏者，专其利三世矣。问之，则曰：“吾祖死于是，吾父死于是，今吾嗣为之十二年，几死者数矣。”言之貌若甚戚者。余悲之，且曰：“若毒之乎？余将告于莅事者，更若役，复若赋，则何如？”蒋氏大戚，汪然出涕，曰：“君将哀而生之乎？则吾斯役之不幸，未若复吾赋不幸之甚也。向吾不为斯役，则久已病矣。自吾氏三世居是乡，积于今六十岁矣。而乡邻之生日蹙，殚其地之出，竭其庐之入。号呼而转徙，饥渴而顿踣。触风雨，犯寒暑，呼嘘毒疠，往往而死者，相藉也。曩与吾祖居者，今其室十无一焉。与吾父居者，今其室十无二三焉。与吾居十二年者，今其室十无四五焉。非死则徙尔，而吾以捕蛇独存。悍吏之来吾乡，叫嚣乎东西，隳突乎南北；哗然而骇者，虽鸡狗不得宁焉。吾恂恂而起，视其缶，而吾蛇尚存，则弛然而卧。谨食之，时而献焉。退而甘食其土之有，以尽吾齿。盖一岁之犯死者二焉，其余则熙熙而乐，岂若吾乡邻之旦旦有是哉。今虽死乎此，比吾乡邻之死则已后矣，又安敢毒耶？” 　　余闻而愈悲，孔子曰：“苛政猛于虎也！”吾尝疑乎是，今以蒋氏观之，犹信。呜呼！孰知赋敛之毒有甚是蛇者乎！故为之说，以俟夫观人风者得焉。　　（饥渴而顿踣 一作：饿渴）
送东阳马生序::明代：宋濂::　　余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道 ，又患无硕师、名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。　　当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意。以中有足乐者，不知口体之奉不若人也。盖余之勤且艰若此。 　　今虽耄老，未有所成，犹幸预君子之列，而承天子之宠光，缀公卿之后，日侍坐备顾问，四海亦谬称其氏名，况才之过于余者乎？　　今诸生学于太学，县官日有廪稍之供，父母岁有裘葛之遗，无冻馁之患矣；坐大厦之下而诵《诗》《书》，无奔走之劳矣；有司业、博士为之师，未有问而不告，求而不得者也；凡所宜有之书，皆集于此，不必若余之手录，假诸人而后见也。其业有不精，德有不成者，非天质之卑，则心不若余之专耳，岂他人之过哉！　　东阳马生君则，在太学已二年，流辈甚称其贤。余朝京师，生以乡人子谒余，撰长书以为贽，辞甚畅达，与之论辩，言和而色夷。自谓少时用心于学甚劳，是可谓善学者矣！其将归见其亲也，余故道为学之难以告之。谓余勉乡人以学者，余之志也；诋我夸际遇之盛而骄乡人者，岂知余者哉！
李延年歌::两汉：李延年::北方有佳人，绝世而独立。一顾倾人城，再顾倾人国。宁不知倾城与倾国？佳人难再得。
端午日::唐代：殷尧藩::少年佳节倍多情，老去谁知感慨生；不效艾符趋习俗，但祈蒲酒话升平。鬓丝日日添白头，榴锦年年照眼明；千载贤愚同瞬息，几人湮没几垂名。
送李少府贬峡中王少府贬长沙::唐代：高适::嗟君此别意何如，驻马衔杯问谪居。巫峡啼猿数行泪，衡阳归雁几封书。青枫江上秋帆远，白帝城边古木疏。圣代即今多雨露，暂时分手莫踌躇。
赠花卿::唐代：杜甫::锦城丝管日纷纷，半入江风半入云。 此曲只应天上有，人间能得几回闻。
童趣::清代：沈复::　　余忆童稚时，能张目对日，明察秋毫，见藐小之物必细察其纹理，故时有物外之趣。　　夏蚊成雷，私拟作群鹤舞于空中，心之所向，则或千或百，果然鹤也；昂首观之，项为之强。又留蚊于素帐中，徐喷以烟，使之冲烟而飞鸣，作青云白鹤观，果如鹤唳云端，为之怡然称快。　　余常于土墙凹凸处，花台小草丛杂处，蹲其身，使与台齐；定神细视，以丛草为林，以虫蚁为兽，以土砾凸者为丘，凹者为壑，神游其中，怡然自得。　　一日，见二虫斗草间，观之，兴正浓，忽有庞然大物，拔山倒树而来，盖一癞蛤蟆，舌一吐而二虫尽为所吞。余年幼，方出神，不觉呀然一惊。神定，捉虾蟆，鞭数十，驱之别院。 
过松源晨炊漆公店::宋代：杨万里::莫言下岭便无难，赚得行人错喜欢。正入万山圈子里，一山放过一山拦。
悯农二首::唐代：李绅::春种一粒粟，秋收万颗子。四海无闲田，农夫犹饿死。锄禾日当午，汗滴禾下土。谁知盘中餐，粒粒皆辛苦？
寡人之于国也::先秦：孟子弟子录::　　梁惠王曰：“寡人之于国也，尽心焉耳矣。河内凶，则移其民于河东，移其粟于河内；河东凶亦然。察邻国之政，无如寡人之用心者。邻国之民不加少，寡人之民不加多，何也？　　孟子对曰：“王好战，请以战喻。填然鼓之，兵刃既接，弃甲曳兵而走。或百步而后止，或五十步而后止。以五十步笑百步，则何如？”曰：“不可，直不百步耳，是亦走也。”曰：“王如知此，则无望民之多于邻国也。不违农时，谷不可胜食也；数罟不入洿池，鱼鳖不可胜食也；斧斤以时入山林，材木不可胜用也。谷与鱼鳖不可胜食，材木不可胜用，是使民养生丧死无憾也。养生丧死无憾，王道之始也。五亩之宅，树之以桑，五十者可以衣帛矣。鸡豚狗彘之畜，无失其时，七十者可以食肉矣。百亩之田，勿夺其时，数口之家，可以无饥矣；谨庠序之教，申之以孝悌之义，颁白者不负戴于道路矣。七十者衣帛食肉，黎民不饥不寒，然而不王者，未之有也。狗彘食人食而不知检，涂有饿莩而不知发，人死，则曰：‘非我也，岁也。’是何异于刺人而杀之，曰‘非我也，兵也’?王无罪岁，斯天下之民至焉。”
卜算子·黄州定慧院寓居作::宋代：苏轼::缺月挂疏桐，漏断人初静。时见幽人独往来，缥缈孤鸿影。惊起却回头，有恨无人省。拣尽寒枝不肯栖，寂寞沙洲冷。
劝学诗 / 偶成::宋代：朱熹::少年易老学难成，一寸光阴不可轻。未觉池塘春草梦，阶前梧叶已秋声。
三衢道中::宋代：曾几::梅子黄时日日晴，小溪泛尽却山行。绿阴不减来时路，添得黄鹂四五声。
摸鱼儿·雁丘词 / 迈陂塘::金朝：元好问::乙丑岁赴试并州，道逢捕雁者云：“今旦获一雁，杀之矣。其脱网者悲鸣不能去，竟自投于地而死。”予因买得之，葬之汾水之上，垒石为识，号曰“雁丘”。同行者多为赋诗，予亦有《雁丘词》。旧所作无宫商，今改定之。问世间，情为何物，直教生死相许？天南地北双飞客，老翅几回寒暑。欢乐趣，离别苦，就中更有痴儿女。君应有语：渺万里层云，千山暮雪，只影向谁去？横汾路，寂寞当年箫鼓，荒烟依旧平楚。招魂楚些何嗟及，山鬼暗啼风雨。天也妒，未信与，莺儿燕子俱黄土。千秋万古，为留待骚人，狂歌痛饮，来访雁丘处。 
田家元日::唐代：孟浩然::昨夜斗回北，今朝岁起东。我年已强仕，无禄尚忧农。桑野就耕父，荷锄随牧童。田家占气候，共说此年丰。
望江南·超然台作::宋代：苏轼::春未老，风细柳斜斜。试上超然台上看，半壕春水一城花。烟雨暗千家。寒食后，酒醒却咨嗟。休对故人思故国，且将新火试新茶。诗酒趁年华。
凉州词二首::唐代：王之涣::黄河远上白云间，一片孤城万仞山。羌笛何须怨杨柳，春风不度玉门关。单于北望拂云堆，杀马登坛祭几回。汉家天子今神武，不肯和亲归去来。
后出师表::魏晋：诸葛亮::　　先帝深虑汉、贼不两立，王业不偏安，故托臣以讨贼也。以先帝之明，量臣之才，固知臣伐贼，才弱敌强也。然不伐贼，王业亦亡。惟坐而待亡，孰与伐之？是故托臣而弗疑也。　　臣受命之日，寝不安席，食不甘味。思惟北征。宜先入南。故五月渡泸，深入不毛，并日而食；臣非不自惜也，顾王业不可得偏安于蜀都，故冒危难，以奉先帝之遗意也，而议者谓为非计。今贼适疲于西，又务于东，兵法乘劳，此进趋之时也。谨陈其事如左：　　高帝明并日月，谋臣渊深，然涉险被创，危然后安。今陛下未及高帝，谋臣不如良、平，而欲以长策取胜，坐定天下，此臣之未解一也。　　刘繇、王朗各据州郡，论安言计，动引圣人，群疑满腹，众难塞胸，今岁不战，明年不征，使孙策坐大，遂并江东，此臣之未解二也。　　曹操智计，殊绝于人，其用兵也，仿佛孙、吴，然困于南阳，险于乌巢，危于祁连，逼于黎阳，几败北山，殆死潼关，然后伪定一时耳。况臣才弱，而欲以不危而定之，此臣之未解三也。　　曹操五攻昌霸不下，四越巢湖不成，任用李服而李服图之，委任夏侯而夏侯败亡，先帝每称操为能，犹有此失，况臣驽下，何能必胜？此臣之未解四也。　　自臣到汉中，中间期年耳，然丧赵云、阳群、马玉、阎芝、丁立、白寿、刘郃、邓铜等及曲长、屯将七十余人，突将、无前、賨叟、青羌、散骑、武骑一千余人。此皆数十年之内所纠合四方之精锐，非一州之所有；若复数年，则损三分之二也，当何以图敌？此臣之未解五也。　　今民穷兵疲，而事不可息；事不可息，则住与行劳费正等。而不及今图之，欲以一州之地，与贼持久，此臣之未解六也。　　夫难平者，事也。昔先帝败军于楚，当此时，曹操拊手，谓天下已定。然后先帝东连吴越，西取巴蜀，举兵北征，夏侯授首，此操之失计，而汉事将成也。然后吴更违盟，关羽毁败，秭归蹉跌，曹丕称帝。凡事如是，难可逆见。臣鞠躬尽瘁，死而后已。至于成败利钝，非臣之明所能逆睹也。
端午::唐代：李隆基::端午临中夏，时清日复长。盐梅已佐鼎，曲糵且传觞。事古人留迹，年深缕积长。当轩知槿茂，向水觉芦香。亿兆同归寿，群公共保昌。忠贞如不替，贻厥后昆芳。
击鼓::先秦：佚名::击鼓其镗，踊跃用兵。土国城漕，我独南行。从孙子仲，平陈与宋。不我以归，忧心有忡。爰居爰处？爰丧其马？于以求之？于林之下。死生契阔，与子成说。执子之手，与子偕老。于嗟阔兮，不我活兮。于嗟洵兮，不我信兮。
清明即事::唐代：孟浩然::帝里重清明，人心自愁思。车声上路合，柳色东城翠。花落草齐生，莺飞蝶双戏。空堂坐相忆，酌茗聊代醉。
采莲曲::唐代：王昌龄::荷叶罗裙一色裁，芙蓉向脸两边开。乱入池中看不见，闻歌始觉有人来。
旅夜书怀::唐代：杜甫::细草微风岸，危樯独夜舟。星垂平野阔，月涌大江流。名岂文章著，官应老病休。飘飘何所似，天地一沙鸥。
八声甘州·对潇潇暮雨洒江天::宋代：柳永::对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。唯有长江水，无语东流。 不忍登高临远，望故乡渺邈，归思难收。叹年来踪迹，何事苦淹留？想佳人妆楼颙望，误几回、天际识归舟。争知我，倚阑杆处，正恁凝愁！ 
咏鹅::唐代：骆宾王::鹅，鹅，鹅，曲项向天歌。白毛浮绿水，红掌拨清波。
逍遥游(节选)::先秦：庄周::　　北冥有鱼，其名为鲲。鲲之大，不知其几千里也。化而为鸟，其名为鹏。鹏之背，不知其几千里也，怒而飞，其翼若垂天之云。是鸟也，海运则将徙于南冥。南冥者，天池也。《齐谐》者，志怪者也。《谐》之言曰：“鹏之徙于南冥也，水击三千里，抟扶摇而上者九万里，去以六月息者也。”野马也，尘埃也，生物之以息相吹也。天之苍苍，其正色邪？其远而无所至极邪？其视下也，亦若是则已矣。且夫水之积也不厚，则其负大舟也无力。覆杯水于坳堂之上，则芥为之舟；置杯焉则胶，水浅而舟大也。风之积也不厚，则其负大翼也无力。故九万里，则风斯在下矣，而后乃今培风；背负青天而莫之夭阏者，而后乃今将图南。　　蜩与学鸠笑之曰：“我决起而飞，抢榆枋而止，时则不至，而控于地而已矣，奚以之九万里而南为？”适莽苍者，三餐而反，腹犹果然；适百里者宿舂粮，适千里者，三月聚粮。之二虫又何知？　　小知不及大知，小年不及大年。奚以知其然也？朝菌不知晦朔，蟪蛄不知春秋，此小年也。楚之南有冥灵者，以五百岁为春，五百岁为秋。上古有大椿者，以八千岁为春，八千岁为秋。此大年也。而彭祖乃今以久特闻，众人匹之。不亦悲乎！　　汤之问棘也是已：“穷发之北有冥海者，天池也。有鱼焉，其广数千里，未有知其修者，其名为鲲。有鸟焉，其名为鹏。背若泰山，翼若垂天之云。抟扶摇羊角而上者九万里，绝云气，负青天，然后图南，且适南冥也。斥鷃笑之曰：‘彼且奚适也？我腾跃而上，不过数仞而下，翱翔蓬蒿之间，此亦飞之至也。而彼且奚适也？’”此小大之辩也。　　故夫知效一官，行比一乡，德合一君，而征一国者，其自视也亦若此矣。而宋荣子犹然笑之。且举世誉之而不加劝，举世非之而不加沮，定乎内外之分，辩乎荣辱之境，斯已矣。彼其于世，未数数然也。虽然，犹有未树也。夫列子御风而行，泠然善也。旬有五日而后反。彼于致福者，未数数然也。此虽免乎行，犹有所待者也。若夫乘天地之正，而御六气之辩，以游无穷者，彼且恶乎待哉？故曰：至人无己，神人无功，圣人无名。
西江月·世事一场大梦::宋代：苏轼::世事一场大梦，人生几度秋凉？夜来风叶已鸣廊。看取眉头鬓上。酒贱常愁客少，月明多被云妨。中秋谁与共孤光。把盏凄然北望。 
水龙吟·次韵章质夫杨花词::宋代：苏轼::似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。
江畔独步寻花七绝句::唐代：杜甫::江上被花恼不彻，无处告诉只颠狂。走觅南邻爱酒伴，经旬出饮独空床。稠花乱蕊畏江滨，行步欹危实怕春。(畏 一作：裹）诗酒尚堪驱使在，未须料理白头人。江深竹静两三家，多事红花映白花。报答春光知有处，应须美酒送生涯。东望少城花满烟，百花高楼更可怜。谁能载酒开金盏，唤取佳人舞绣筵。黄师塔前江水东，春光懒困倚微风。桃花一簇开无主，可爱深红爱浅红？黄四娘家花满蹊，千朵万朵压枝低。留连戏蝶时时舞，自在娇莺恰恰啼。不是爱花即欲死，只恐花尽老相催。繁枝容易纷纷落，嫩蕊商量细细开。
绝句二首·其二::唐代：杜甫::江碧鸟逾白，山青花欲燃。今春看又过，何日是归年？
九月十日即事::唐代：李白::昨日登高罢，今朝更举觞。菊花何太苦，遭此两重阳？
陈元方候袁公::南北朝：刘义庆::　　陈元方年十一时，候袁公。袁公问曰：“贤家君在太丘，远近称之，何所履行？”元方曰：“老父在太丘，强者绥之以德，弱者抚之以仁，恣其所安，久而益敬。”袁公曰：“孤往者尝为邺令，正行此事。不知卿家君法孤，孤法卿父？”元方曰：“周公、孔子异世而出，周旋动静，万里如一。周公不师孔子，孔子亦不师周公。”
九歌·国殇::先秦：屈原::操吴戈兮被犀甲，车错毂兮短兵接。旌蔽日兮敌若云，矢交坠兮士争先。凌余阵兮躐余行，左骖殪兮右刃伤。霾两轮兮絷四马，援玉枹兮击鸣鼓。天时怼兮威灵怒，严杀尽兮弃原野。出不入兮往不反，平原忽兮路超远。带长剑兮挟秦弓，首身离兮心不惩。诚既勇兮又以武，终刚强兮不可凌。身既死兮神以灵，魂魄毅兮为鬼雄。
临江仙·夜饮东坡醒复醉::宋代：苏轼::夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。 长恨此身非我有，何时忘却营营。夜阑风静縠纹平。小舟从此逝，江海寄余生。
燕歌行二首·其一::魏晋：曹丕::秋风萧瑟天气凉，草木摇落露为霜，群燕辞归鹄南翔。(鹄南翔 一作 雁南翔）念君客游思断肠，慊慊思归恋故乡，君何淹留寄他方？贱妾茕茕守空房，忧来思君不敢忘，不觉泪下沾衣裳。援琴鸣弦发清商，短歌微吟不能长。明月皎皎照我床，星汉西流夜未央。牵牛织女遥相望，尔独何辜限河梁。
扬州慢·淮左名都::宋代：姜夔::淳熙丙申至日，予过维扬。夜雪初霁，荠麦弥望。入其城，则四顾萧条，寒水自碧，暮色渐起，戍角悲吟。予怀怆然，感慨今昔，因自度此曲。千岩老人以为有“黍离”之悲也。淮左名都，竹西佳处，解鞍少驻初程。过春风十里。尽荠麦青青。自胡马窥江去后，废池乔木，犹厌言兵。渐黄昏，清角吹寒。都在空城。 杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。 
问刘十九::唐代：白居易::绿蚁新醅酒，红泥小火炉。晚来天欲雪，能饮一杯无？
除夜::宋代：文天祥::乾坤空落落，岁月去堂堂；末路惊风雨，穷边饱雪霜。命随年欲尽，身与世俱忘；无复屠苏梦，挑灯夜未央。
送别 / 山中送别::唐代：王维::山中相送罢，日暮掩柴扉。春草明年绿，王孙归不归？
白梅::元代：王冕::冰雪林中著此身，不同桃李混芳尘。忽然一夜清香发，散作乾坤万里春。
狼三则::清代：蒲松龄::其一　　有屠人货肉归，日已暮，欻一狼来，瞰担上肉，似甚垂涎，随尾行数里。屠惧，示之以刃，少却；及走，又从之。屠无计，思狼所欲者肉，不如姑悬诸树而早取之。遂钩肉，翘足挂树间，示以空担。狼乃止。屠归。昧爽，往取肉，遥望树上悬巨物，似人缢死状。大骇，逡巡近视之，则死狼也。仰首细审，见狼口中含肉，钩刺狼腭，如鱼吞饵。时狼皮价昂，直十余金，屠小裕焉。缘木求鱼，狼则罹之，是可笑也。其二　　一屠晚归，担中肉尽，止有剩骨。途中两狼，缀行甚远。　　屠惧，投以骨。一狼得骨止，一狼仍从。复投之，后狼止而前狼又至。骨已尽矣，而两狼之并驱如故。　　屠大窘，恐前后受其敌。顾野有麦场，场主积薪其中，苫蔽成丘。屠乃奔倚其下，弛担持刀。狼不敢前，眈眈相向。　　少时，一狼径去，其一犬坐于前。久之，目似瞑，意暇甚。屠暴起，以刀劈狼首，又数刀毙之。方欲行，转视积薪后，一狼洞其中，意将隧入以攻其后也。身已半入，止露尻尾。屠自后断其股，亦毙之。乃悟前狼假寐，盖以诱敌。　　狼亦黠矣，而顷刻两毙，禽兽之变诈几何哉？止增笑耳。其三　　一屠暮行，为狼所逼。道旁有夜耕所遗行室，奔入伏焉。狼自苫中探爪入。屠急捉之，令不可去。但思无计可以死之。惟有小刀不盈寸，遂割破狼爪下皮，以吹豕之法吹之。极力吹移时，觉狼不甚动，方缚以带。出视，则狼胀如牛，股直不能屈，口张不得合。遂负之以归。　　非屠，乌能作此谋也！　　三事皆出于屠；则屠人之残爆，杀狼亦可用也。 
叶公好龙::两汉：刘向::　　叶公子高好龙，钩以写龙，凿以写龙，屋室雕文以写龙。于是天龙闻而下之，窥头于牖，施尾于堂。 叶公见之，弃而还走，失其魂魄，五色无主。是叶公非好龙也，好夫似龙而非龙者也。 
狱中题壁::近代：谭嗣同::望门投止思张俭，忍死须臾待杜根。我自横刀向天笑，去留肝胆两昆仑。望门投趾怜张俭，直谏陈书愧杜根。手掷欧刀仰天笑，留将公罪后人论。
公输::先秦：墨子及弟子::　　公输盘为楚造云梯之械，成，将以攻宋。子墨子闻之，起于鲁，行十日十夜，而至于郢，见公输盘。　　公输盘曰：“夫子何命焉为？”　　子墨子曰：“北方有侮臣者，愿借子杀之。”公输盘不说。　　子墨子曰：“请献十金。”　　公输盘曰：“吾义固不杀人。”　　子墨子起，再拜，曰：“请说之。吾从北方闻子为梯，将以攻宋。宋何罪之有？荆国有余于地，而不足于民，杀所不足而争所有余，不可谓智；宋无罪而攻之，不可谓仁；知而不争，不可谓忠。争而不得，不可谓强。义不杀少而杀众，不可谓知类。”　　公输盘服。　　子墨子曰：“然胡不已乎？”　　公输盘曰：“不可，吾既已言之王矣。”　　子墨子曰：“胡不见我于王？”　　公输盘曰：“诺。”　　子墨子见王，曰：“今有人于此，舍其文轩，邻有敝舆而欲窃之；舍其锦绣，邻有短褐而欲窃之；舍其粱肉，邻有糠糟而欲窃之——此为何若人？”　　王曰：“必为有窃疾矣。”　　子墨子曰：“荆之地方五千里，宋之地方五百里，此犹文轩之与敝舆也。荆有云梦，犀兕麋鹿满之，江汉之鱼鳖鼋鼍为天下富，宋所谓无雉兔鲋鱼者也，此犹粱肉之与糠糟也。荆有长松文梓楩楠豫章，宋无长木，此犹锦绣之与短褐也。臣以王吏之攻宋也，为与此同类。”　　王曰：“善哉！虽然，公输盘为我为云梯，必取宋。”　　于是见公输盘。子墨子解带为城，以牒为械，公输盘九设攻城之机变，子墨子九距之。公输盘之攻械尽，子墨子之守圉有余。　　公输盘诎，而曰：“吾知所以距子矣，吾不言。”　　子墨子亦曰：“吾知子之所以距我，吾不言。”　　楚王问其故。　　子墨子曰：“公输子之意不过欲杀臣。杀臣，宋莫能守，乃可攻也。然臣之弟子禽滑厘等三百人，已持臣守圉之器，在宋城上而待楚寇矣。虽杀臣，不能绝也。”　　楚王曰：“善哉。吾请无攻宋矣。”　　子墨子归，过宋。天雨，庇其闾中，守闾者不内也。故曰：治于神者，众人不知其功。争于明者，众人知之。
书愤五首·其一::宋代：陆游::早岁那知世事艰，中原北望气如山。楼船夜雪瓜洲渡，铁马秋风大散关。塞上长城空自许，镜中衰鬓已先斑。出师一表真名世，千载谁堪伯仲间！
乞巧::唐代：林杰::七夕今宵看碧霄，牵牛织女渡河桥。 家家乞巧望秋月，穿尽红丝几万条。
读书::宋代：陆游::归志宁无五亩园，读书本意在元元。灯前目力虽非昔，犹课蝇头二万言。
夜雪::唐代：白居易::已讶衾枕冷，复见窗户明。夜深知雪重，时闻折竹声。
新年作::唐代：刘长卿::乡心新岁切，天畔独潸然。老至居人下，春归在客先。岭猿同旦暮，江柳共风烟。已似长沙傅，从今又几年。
临江仙·梦后楼台高锁::宋代：晏几道::梦后楼台高锁，酒醒帘幕低垂。去年春恨却来时。落花人独立，微雨燕双飞。 记得小蘋初见，两重心字罗衣。琵琶弦上说相思。当时明月在，曾照彩云归。
清平调·其一::唐代：李白::云想衣裳花想容，春风拂槛露华浓。 若非群玉山头见，会向瑶台月下逢。
寒食野望吟::唐代：白居易::乌啼鹊噪昏乔木，清明寒食谁家哭。风吹旷野纸钱飞，古墓垒垒春草绿。棠梨花映白杨树，尽是死生别离处。冥冥重泉哭不闻，萧萧暮雨人归去。
菩萨蛮·小山重叠金明灭::唐代：温庭筠::小山重叠金明灭，鬓云欲度香腮雪。懒起画蛾眉，弄妆梳洗迟。照花前后镜，花面交相映。新帖绣罗襦，双双金鹧鸪。
蝉::唐代：虞世南::垂緌饮清露，流响出疏桐。居高声自远，非是藉秋风。
折桂令·春情::元代：徐再思::平生不会相思，才会相思，便害相思。身似浮云，心如飞絮，气若游丝。空一缕余香在此，盼千金游子何之。证候来时，正是何时？灯半昏时，月半明时。
画眉鸟::宋代：欧阳修::百啭千声随意移，山花红紫树高低。始知锁向金笼听，不及林间自在啼。
终南别业::唐代：王维::中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无还期。
赠从弟::魏晋：刘桢::亭亭山上松，瑟瑟谷中风。风声一何盛，松枝一何劲。冰霜正惨凄，终岁常端正。岂不罹凝寒，松柏有本性。
金缕衣::唐代：佚名::劝君莫惜金缕衣，劝君惜取少年时。花开堪折直须折，莫待无花空折枝。
行香子·秋与::宋代：苏轼::昨夜霜风。先入梧桐。浑无处、回避衰容。问公何事，不语书空。但一回醉，一回病，一回慵；朝来庭下，光阴如箭，似无言、有意伤侬。都将万事，付与千钟。任酒花白，眼花乱，烛花红。
荆轲刺秦王::两汉：刘向 编::　　秦将王翦破赵，虏赵王，尽收其地，进兵北略地，至燕南界。　　太子丹恐惧，乃请荆卿曰：“秦兵旦暮渡易水，则虽欲长侍足下，岂可得哉？”荆卿曰：“微太子言，臣愿得谒之。今行而无信，则秦未可亲也。夫今樊将军，秦王购之金千斤，邑万家。诚能得樊将军首，与燕督亢之地图，献秦王，秦王必说见臣，臣乃得有以报太子。”太子曰：“樊将军以穷困来归丹，丹不忍以己之私，而伤长者之意，愿足下更虑之！”　　荆轲知太子不忍，乃遂私见樊於期，曰：“秦之遇将军，可谓深矣。父母宗族，皆为戮没。今闻购樊将军之首，金千斤，邑万家，将奈何？”樊将军仰天太息流涕曰：“吾每念，常痛于骨髓，顾计不知所出耳！”轲曰：“今有一言，可以解燕国之患，而报将军之仇者，何如？”於期乃前曰：“为之奈何？”荆轲曰：“愿得将军之首以献秦，秦王必喜而善见臣。臣左手把其袖，而右手揕其胸，然则将军之仇报，而燕国见陵之耻除矣。将军岂有意乎？”樊於期偏袒扼腕而进曰：“此臣之日夜切齿拊心也，乃今得闻教！”遂自刎。　　太子闻之，驰往，伏尸而哭，极哀。既已，不可奈何，乃遂盛樊於期之首，函封之。 　　于是太子预求天下之利匕首，得赵人徐夫人之匕首，取之百金，使工以药 淬之。以试人，血濡缕,人无不立死者。乃为装遣荆轲。　　燕国有勇士秦武阳，年十二，杀人，人不敢与忤视。乃令秦武阳为副。　　荆轲有所待，欲与俱，其人居远未来，而为留待。　　顷之未发，太子迟之。疑其有改悔，乃复请之曰：“日以尽矣，荆卿岂无意哉？丹请先遣秦武阳！”荆轲怒， 叱太子曰：“今日往而不反者，竖子也！今提一匕首入不测之强秦，仆所以留者，待吾客与俱。今太子迟之，请辞决矣！”遂发。　　太子及宾客知其事者，皆白衣冠以送之。至易水上，既祖，取道。高渐离击筑，荆轲和而歌，为变徵之声，士皆垂泪涕泣。又前而为歌曰：“风萧萧兮易水寒，壮士一去兮不复还！”复为慷慨羽声，士皆瞋目，发尽上指冠。于是荆轲遂就车而去，终已不顾。　　既至秦，持千金之资币物，厚遗wèi秦王宠臣中庶子蒙嘉。　　嘉为先言于秦王曰：“燕王诚振怖大王之威，不敢兴兵以拒大王，愿举国为内臣。比诸侯之列，给贡职如郡县，而得奉守先王之宗庙。恐惧不敢自陈，谨斩樊於期头，及献燕之督亢之地图，函封，燕王拜送于庭，使使以闻大王。唯大王命之。”　　秦王闻之，大喜。乃朝服，设九宾，见燕使者咸阳宫。　　荆轲奉樊於期头函，而秦武阳奉地图匣，以次进。至陛下，秦武阳色变振恐，群臣怪之，荆轲顾笑武阳，前为谢曰：“北蛮夷之鄙人，未尝见天子，故振慑，愿大王少假借之，使毕使于前。”秦王谓轲曰：“起，取武阳所持图！”　　轲既取图奉之， 发图，图穷而匕首见。因左手把秦王之袖，而右手持匕首揕之。未至身，秦王惊，自引而起，绝袖。拔剑，剑长，操其室。时恐急，剑坚，故不可立拔。　　荆轲逐秦王，秦王还柱而走。群臣惊愕，卒起不意，尽失其度。而秦法，群臣侍殿上者，不得持尺兵；诸郎中执兵，皆陈殿下，非有诏不得上。方急时，不及召下兵，以故荆轲逐秦王，而卒惶急无以击轲，而乃以手共搏之。　　是时，侍医夏无且以其所奉药囊提轲。秦王方还柱走，卒惶急不知所为。左右乃曰：“王负剑！王负剑！”遂拔以击荆轲，断其左股。荆轲废，乃引其匕首提秦王，不中，中柱。秦王复击轲，被八创。　　轲自知事不就，倚柱而笑，箕踞以骂曰：“事所以不成者，乃欲以生劫之，必得约契以报太子也。”　　左右既前，斩荆轲。秦王目眩良久。
过秦论::两汉：贾谊::上篇　　秦孝公据崤函之固，拥雍州之地，君臣固守以窥周室，有席卷天下，包举宇内，囊括四海之意，并吞八荒之心。当是时也，商君佐之，内立法度，务耕织，修守战之具；外连衡而斗诸侯。于是秦人拱手而取西河之外。　　孝公既没，惠文、武、昭襄蒙故业，因遗策，南取汉中，西举巴、蜀，东割膏腴之地，北收要害之郡。诸侯恐惧，会盟而谋弱秦，不爱珍器重宝肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离衡，兼韩、魏、燕、楚、齐、赵、宋、卫、中山之众。于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。尝以十倍之地，百万之众，叩关而攻秦。秦人开关延敌，九国之师，逡巡而不敢进。秦无亡矢遗镞之费，而天下诸侯已困矣。于是从散约败，争割地而赂秦。秦有余力而制其弊，追亡逐北，伏尸百万，流血漂橹。因利乘便，宰割天下，分裂山河。强国请服，弱国入朝。延及孝文王、庄襄王，享国之日浅，国家无事。　　及至始皇，奋六世之余烈，振长策而御宇内，吞二周而亡诸侯，履至尊而制六合，执敲扑而鞭笞天下，威振四海。南取百越之地，以为桂林、象郡；百越之君，俯首系颈，委命下吏。乃使蒙恬北筑长城而守藩篱，却匈奴七百余里。胡人不敢南下而牧马，士不敢弯弓而报怨。于是废先王之道，焚百家之言，以愚黔首；隳名城，杀豪杰，收天下之兵，聚之咸阳，销锋镝，铸以为金人十二，以弱天下之民。然后践华为城，因河为池，据亿丈之城，临不测之渊，以为固。良将劲弩守要害之处，信臣精卒陈利兵而谁何。天下已定，始皇之心，自以为关中之固，金城千里，子孙帝王万世之业也。　　始皇既没，余威震于殊俗。然陈涉瓮牖绳枢之子，氓隶之人，而迁徙之徒也；才能不及中人，非有仲尼、墨翟之贤，陶朱、猗顿之富；蹑足行伍之间，而倔起阡陌之中，率疲弊之卒，将数百之众，转而攻秦，斩木为兵，揭竿为旗，天下云集响应，赢粮而景从。山东豪俊遂并起而亡秦族矣。　　且夫天下非小弱也，雍州之地，崤函之固，自若也。陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，非铦于钩戟长铩也；谪戍之众，非抗于九国之师也；深谋远虑，行军用兵之道，非及向时之士也。然而成败异变，功业相反，何也?试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣；然后以六合为家，崤函为宫；一夫作难而七庙隳，身死人手，为天下笑者，何也？仁义不施而攻守之势异也。中篇　　秦灭周祀，并海内，兼诸侯，南面称帝，以养四海。天下之士，斐然向风。若是，何也？曰：近古之无王者久矣。周室卑微，五霸既灭，令不行于天下。是以诸侯力政，强凌弱，众暴寡，兵革不休，士民罢弊。今秦南面而王天下，是上有天子也。既元元之民冀得安其性命，莫不虚心而仰上。当此之时，专威定功，安危之本，在于此矣。　　秦王怀贪鄙之心，行自奋之智，不信功臣，不亲士民，废王道而立私爱，焚文书而酷刑法，先诈力而后仁义，以暴虐为天下始。夫兼并者高诈力，安危者贵顺权，此言取与守不同术也。秦离战国而王天下，其道不易，其政不改，是其所以取之守之者无异也。孤独而有之，故其亡可立而待也。借使秦王论上世之事，并殷、周之迹，以制御其政，后虽有淫骄之主，犹未有倾危之患也。故三王之建天下，名号显美，功业长久。　　今秦二世立，天下莫不引领而观其政。夫寒者利裋褐，而饥者甘糟糠。天下嚣嚣，新主之资也。此言劳民之易为仁也。向使二世有庸主之行而任忠贤，臣主一心而忧海内之患，缟素而正先帝之过；裂地分民以封功臣之后，建国立君以礼天下；虚囹圄而免刑戮，去收孥污秽之罪，使各反其乡里；发仓廪，散财币，以振孤独穷困之士；轻赋少事，以佐百姓之急；约法省刑，以持其后，使天下之人皆得自新，更节修行，各慎其身；塞万民之望，而以盛德与天下，天下息矣。即四海之内皆欢然各自安乐其处，惟恐有变。虽有狡害之民，无离上之心，则不轨之臣无以饰其智，而暴乱之奸弭矣。　　二世不行此术，而重以无道：坏宗庙与民，更始作阿房之宫；繁刑严诛，吏治刻深；赏罚不当，赋敛无度。天下多事，吏不能纪；百姓困穷，而主不收恤。然后奸伪并起，而上下相遁；蒙罪者众，刑戮相望于道，而天下苦之。自群卿以下至于众庶，人怀自危之心，亲处穷苦之实，咸不安其位，故易动也。是以陈涉不用汤、武之贤，不借公侯之尊，奋臂于大泽，而天下响应者，其民危也。　　故先王者，见终始不变，知存亡之由。是以牧民之道，务在安之而已矣。下虽有逆行之臣，必无响应之助。故曰：“安民可与为义，而危民易与为非”，此之谓也。贵为天子，富有四海，身在于戮者，正之非也。是二世之过也。下篇　　秦兼诸侯山东三十余郡，脩津关，据险塞，缮甲兵而守之。然陈涉率散乱之众数百，奋臂大呼，不用弓戟之兵，鉏耰白梃，望屋而食，横行天下。秦人阻险不守，关梁不闭，长戟不刺，强弩不射。楚师深入，战于鸿门，曾无藩篱之难。于是山东诸侯并起，豪俊相立。秦使章邯将而东征，章邯因其三军之众，要市于外，以谋其上。群臣之不相信，可见于此矣。子婴立，遂不悟。借使子婴有庸主之材而仅得中佐，山东虽乱，三秦之地可全而有，宗庙之祀宜未绝也。　　秦地被山带河以为固，四塞之国也。自缪公以来至于秦王二十余君，常为诸侯雄。此岂世贤哉？其势居然也。且天下尝同心并力攻秦矣，然困于险阻而不能进者，岂勇力智慧不足哉？形不利、势不便也。秦虽小邑，伐并大城，得阨塞而守之。诸侯起于匹夫，以利会，非有素王之行也。其交未亲，其民未附，名曰亡秦，其实利之也。彼见秦阻之难犯，必退师。案土息民以待其弊，收弱扶罢以令大国之君，不患不得意于海内。贵为天子，富有四海，而身为禽者，救败非也。　　秦王足己而不问，遂过而不变。二世受之，因而不改，暴虐以重祸。子婴孤立无亲，危弱无辅。三主之惑，终身不悟，亡不亦宜乎？当此时也，也非无深谋远虑知化之士也，然所以不敢尽忠指过者，秦俗多忌讳之禁也，——忠言未卒于口而身糜没矣。故使天下之士倾耳而听，重足而立，阖口而不言。是以三主失道，而忠臣不谏，智士不谋也。天下已乱，奸不上闻，岂不悲哉！先王知壅蔽之伤国也，故置公卿、大夫、士，以饰法设刑而天下治。其强也，禁暴诛乱而天下服；其弱也，王霸征而诸侯从；其削也，内守外附而社稷存。故秦之盛也，繁法严刑而天下震；及其衰也，百姓怨而海内叛矣。故周王序得其道，千余载不绝；秦本末并失，故不能长。由是观之，安危之统相去远矣。　　鄙谚曰：“前事之不忘，后事之师也。”是以君子为国，观之上古，验之当世，参之人事，察盛衰之理，审权势之宜，去就有序，变化因时，故旷日长久而社稷安矣。
忆秦娥·箫声咽::唐代：李白::箫声咽，秦娥梦断秦楼月。秦楼月，年年柳色，灞陵伤别。乐游原上清秋节，咸阳古道音尘绝。音尘绝，西风残照，汉家陵阙。
花非花::唐代：白居易::花非花，雾非雾。夜半来，天明去。来如春梦几多时？去似朝云无觅处。
鲁山山行::宋代：梅尧臣::适与野情惬，千山高复低。好峰随处改，幽径独行迷。霜落熊升树，林空鹿饮溪。人家在何许？云外一声鸡。
左迁至蓝关示侄孙湘::唐代：韩愈::一封朝奏九重天，夕贬潮州路八千。欲为圣明除弊事，肯将衰朽惜残年！云横秦岭家何在？雪拥蓝关马不前。知汝远来应有意，好收吾骨瘴江边。（版本一）一封朝奏九重天，夕贬潮阳路八千。本为圣朝除弊政，敢将衰朽惜残年。云横秦岭家何在？雪拥蓝关马不前。知汝远来应有意，好收吾骨瘴江边。（版本二）
陌上桑::两汉：乐府诗集::　　日出东南隅，照我秦氏楼。秦氏有好女，自名为罗敷。罗敷喜蚕桑，采桑城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。行者见罗敷，下担捋髭须。少年见罗敷，脱帽著帩头。耕者忘其犁，锄者忘其锄。来归相怨怒，但坐观罗敷。　　使君从南来，五马立踟蹰。使君遣吏往，问是谁家姝？“秦氏有好女，自名为罗敷。”“罗敷年几何？”“二十尚不足，十五颇有余”。使君谢罗敷：“宁可共载不？罗敷前致辞：“使君一何愚！使君自有妇，罗敷自有夫！”　　“东方千余骑，夫婿居上头。何用识夫婿？白马从骊驹，青丝系马尾，黄金络马头；腰中鹿卢剑，可值千万余。十五府小吏，二十朝大夫，三十侍中郎，四十专城居。为人洁白皙，鬑鬑颇有须。盈盈公府步，冉冉府中趋。坐中数千人，皆言夫婿殊。”
登岳阳楼二首::宋代：陈与义::洞庭之东江水西，帘旌不动夕阳迟。登临吴蜀横分地，徙倚湖山欲暮时。万里来游还望远，三年多难更凭危。白头吊古风霜里，老木沧波无限悲。天入平湖晴不风，夕帆和雁正浮空。楼头客子杪秋后，日落君山元气中。北望可堪回白首，南游聊得看丹枫。翰林物色分留少，诗到巴陵还未工。
画堂春·一生一代一双人::清代：纳兰性德::一生一代一双人，争教两处销魂。相思相望不相亲，天为谁春。浆向蓝桥易乞，药成碧海难奔。若容相访饮牛津，相对忘贫。
清平乐·别来春半::五代：李煜::别来春半，触目柔肠断。砌下落梅如雪乱，拂了一身还满。雁来音信无凭，路遥归梦难成。离恨恰如春草，更行更远还生。
月夜::唐代：杜甫::今夜鄜州月，闺中只独看。遥怜小儿女，未解忆长安。 香雾云鬟湿，清辉玉臂寒。何时倚虚幌，双照泪痕干。
寻隐者不遇 / 孙革访羊尊师诗::唐代：贾岛::松下问童子，言师采药去。只在此山中，云深不知处。
十五夜望月寄杜郎中::唐代：王建::中庭地白树栖鸦，冷露无声湿桂花。今夜月明人尽望，不知秋思落谁家。
临江仙·樱桃落尽春归去::五代：李煜::樱桃落尽春归去，蝶翻金粉双飞。子规啼月小楼西，玉钩罗幕，惆怅暮烟垂。别巷寂寥人散后，望残烟草低迷。炉香闲袅凤凰儿，空持罗带，回首恨依依。
破阵子·四十年来家国::五代：李煜::四十年来家国，三千里地山河。凤阁龙楼连霄汉，玉树琼枝作烟萝，几曾识干戈？一旦归为臣虏，沈腰潘鬓消磨。最是仓皇辞庙日，教坊犹奏别离歌，垂泪对宫娥。
临安春雨初霁::宋代：陆游::世味年来薄似纱，谁令骑马客京华。小楼一夜听春雨，深巷明朝卖杏花。矮纸斜行闲作草，晴窗细乳戏分茶。素衣莫起风尘叹，犹及清明可到家。
卷耳::先秦：佚名::采采卷耳，不盈顷筐。嗟我怀人，寘彼周行。陟彼崔嵬，我马虺隤。我姑酌彼金罍，维以不永怀。陟彼高冈，我马玄黄。我姑酌彼兕觥，维以不永伤。陟彼砠矣，我马瘏矣，我仆痡矣，云何吁矣。
虞美人·风回小院庭芜绿::五代：李煜::风回小院庭芜绿，柳眼春相续。凭阑半日独无言，依旧竹声新月似当年。笙歌未散尊罍在，池面冰初解。烛明香暗画堂深，满鬓青霜残雪思难任。
出塞二首::唐代：王昌龄::秦时明月汉时关，万里长征人未还。但使龙城飞将在，不教胡马度阴山。骝马新跨白玉鞍，战罢沙场月色寒。城头铁鼓声犹振，匣里金刀血未干。
点绛唇·蹴罢秋千::宋代：李清照::蹴罢秋千，起来慵整纤纤手。露浓花瘦，薄汗轻衣透。见客入来，袜刬金钗溜。和羞走，倚门回首，却把青梅嗅。
观猎::唐代：王维::风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射雕处，千里暮云平。
南歌子词二首 / 新添声杨柳枝词::唐代：温庭筠::一尺深红胜曲尘，天生旧物不如新。合欢桃核终堪恨，里许元来别有人。井底点灯深烛伊，共郎长行莫围棋。玲珑骰子安红豆，入骨相思知不知。 
夜宿山寺::唐代：李白::危楼高百尺，手可摘星辰。不敢高声语，恐惊天上人。
八月十五日夜湓亭望月::唐代：白居易::昔年八月十五夜，曲江池畔杏园边。今年八月十五夜，湓浦沙头水馆前。西北望乡何处是，东南见月几回圆。昨风一吹无人会，今夜清光似往年。
登楼::唐代：杜甫::花近高楼伤客心，万方多难此登临。锦江春色来天地，玉垒浮云变古今。北极朝廷终不改，西山寇盗莫相侵。可怜后主还祠庙，日暮聊为《梁甫吟》。
行行重行行::两汉：佚名::行行重行行，与君生别离。相去万余里，各在天一涯。道路阻且长，会面安可知？胡马依北风，越鸟巢南枝。相去日已远，衣带日已缓。浮云蔽白日，游子不顾返。思君令人老，岁月忽已晚。弃捐勿复道，努力加餐饭。
渡汉江::唐代：宋之问::岭外音书断，经冬复历春。近乡情更怯，不敢问来人。
不第后赋菊::唐代：黄巢::待到秋来九月八，我花开后百花杀。冲天香阵透长安，满城尽带黄金甲。
夏日田园杂兴·其七::宋代：范成大::昼出耘田夜绩麻，村庄儿女各当家。童孙未解供耕织，也傍桑阴学种瓜。
上元夜六首·其一::唐代：崔液::玉漏银壶且莫催，铁关金锁彻明开。谁家见月能闲坐？何处闻灯不看来？
回乡偶书二首::唐代：贺知章::少小离家老大回，乡音无改鬓毛衰。儿童相见不相识，笑问客从何处来。离别家乡岁月多，近来人事半消磨。惟有门前镜湖水，春风不改旧时波。
海棠::宋代：苏轼::东风袅袅泛崇光，香雾空蒙月转廊。只恐夜深花睡去，故烧高烛照红妆。
走马川行奉送出师西征 / 走马川行奉送封大夫出师西征::唐代：岑参::君不见走马川行雪海边，平沙莽莽黄入天。 轮台九月风夜吼，一川碎石大如斗，随风满地石乱走。 匈奴草黄马正肥，金山西见烟尘飞，汉家大将西出师。 将军金甲夜不脱，半夜军行戈相拨，风头如刀面如割。 马毛带雪汗气蒸，五花连钱旋作冰，幕中草檄砚水凝。 虏骑闻之应胆慑，料知短兵不敢接，车师西门伫献捷。
孟母三迁::两汉：刘向::　　邹孟轲母，号孟母。其舍近墓。孟子之少时，嬉游为墓间之事。孟母曰：“此非吾所以居处子。”乃去，舍市旁。其嬉游为贾人炫卖之事。孟母又曰：“此非吾所以处吾子也。”复徙居学宫之旁。其嬉游乃设俎豆，揖让进退。孟母曰：“真可以处居子矣。”遂居。及孟子长，学六艺，卒成大儒之名。君子谓孟母善以渐化。
送灵澈上人::唐代：刘长卿::苍苍竹林寺，杳杳钟声晚。荷笠带斜阳，青山独归远。
赠卫八处士::唐代：杜甫::人生不相见，动如参与商。今夕复何夕，共此灯烛光。少壮能几时，鬓发各已苍。访旧半为鬼，惊呼热中肠。焉知二十载，重上君子堂。昔别君未婚，儿女忽成行。怡然敬父执，问我来何方。问答未及已，儿女罗酒浆。夜雨剪春韭，新炊间黄粱。主称会面难，一举累十觞。十觞亦不醉，感子故意长。明日隔山岳，世事两茫茫。
揠苗助长::先秦：佚名::　　宋人有闵其苗之不长而揠之者，芒芒然归，谓其人曰：“今日病矣！予助苗长矣！”其子趋而往视之，苗则槁矣。天下之不助苗长者寡矣。以为无益而舍之者，不耘苗者也；助之长者，揠苗者也，非徒无益，而又害之。
小重山·昨夜寒蛩不住鸣::宋代：岳飞::昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。白首为功名。旧山松竹老，阻归程。欲将心事付瑶琴。知音少，弦断有谁听。
临江仙·送钱穆父::宋代：苏轼::一别都门三改火，天涯踏尽红尘。依然一笑作春温。无波真古井，有节是秋筠。惆怅孤帆连夜发，送行淡月微云。尊前不用翠眉颦。人生如逆旅，我亦是行人。
浪淘沙·把酒祝东风::宋代：欧阳修::把酒祝东风，且共从容。垂杨紫陌洛城东。总是当时携手处，游遍芳丛。聚散苦匆匆，此恨无穷。今年花胜去年红。可惜明年花更好，知与谁同？
游褒禅山记::宋代：王安石::　　褒禅山亦谓之华山，唐浮图慧褒始舍于其址，而卒葬之；以故其后名之曰“褒禅”。今所谓慧空禅院者，褒之庐冢也。距其院东五里，所谓华山洞者，以其乃华山之阳名之也。距洞百余步，有碑仆道，其文漫灭，独其为文犹可识曰“花山”。今言“华”如“华实”之“华”者，盖音谬也。　　其下平旷，有泉侧出，而记游者甚众，所谓前洞也。由山以上五六里，有穴窈然，入之甚寒，问其深，则其好游者不能穷也，谓之后洞。余与四人拥火以入，入之愈深，其进愈难，而其见愈奇。有怠而欲出者，曰：“不出，火且尽。”遂与之俱出。盖余所至，比好游者尚不能十一，然视其左右，来而记之者已少。盖其又深，则其至又加少矣。方是时，余之力尚足以入，火尚足以明也。既其出，则或咎其欲出者，而余亦悔其随之，而不得极夫游之乐也。　　于是余有叹焉。古人之观于天地、山川、草木、虫鱼、鸟兽，往往有得，以其求思之深而无不在也。夫夷以近，则游者众；险以远，则至者少。而世之奇伟、瑰怪，非常之观，常在于险远，而人之所罕至焉，故非有志者不能至也。有志矣，不随以止也，然力不足者，亦不能至也。有志与力，而又不随以怠，至于幽暗昏惑而无物以相之，亦不能至也。然力足以至焉，于人为可讥，而在己为有悔；尽吾志也而不能至者，可以无悔矣，其孰能讥之乎？此余之所得也！　　余于仆碑，又以悲夫古书之不存，后世之谬其传而莫能名者，何可胜道也哉！此所以学者不可以不深思而慎取之也。　　四人者：庐陵萧君圭君玉，长乐王回深父，余弟安国平父、安上纯父。　　至和元年七月某日，临川王某记。
早寒江上有怀 / 早寒有怀::唐代：孟浩然::木落雁南度，北风江上寒。我家襄水曲，遥隔楚云端。乡泪客中尽，孤帆天际看。迷津欲有问，平海夕漫漫。
静女::先秦：佚名::静女其姝，俟我于城隅。爱而不见，搔首踟蹰。静女其娈，贻我彤管。彤管有炜，说怿女美。自牧归荑，洵美且异。匪女之为美，美人之贻。
卖油翁::宋代：欧阳修::　　陈康肃公善射，当世无双 ，公亦以此自矜。尝射于家圃，有卖油翁释担而立，睨之，久而不去。见其发矢十中八九，但微颔之。　　康肃问曰：“汝亦知射乎？吾射不亦精乎？”翁曰：“无他， 但手熟尔。”康肃忿然曰：“尔安敢轻吾射！”翁曰：“以我酌油知之。”乃取一葫芦置于地，以钱覆其口，徐以杓酌油沥之，自钱孔入，而钱不湿。因曰：“我亦无他，惟手熟尔。”康肃笑而遣之。　　此与庄生所谓解牛斫轮者何异？
伯牙绝弦::未知：佚名::　　伯牙善鼓琴，钟子期善听。伯牙鼓琴，志在高山，钟子期曰：“善哉，峨峨兮若泰山！”志在流水，钟子期曰：“善哉，洋洋兮若江河！”伯牙所念，钟子期必得之。子期死，伯牙谓世再无知音，乃破琴绝弦，终身不复鼓。
正月十五夜灯::唐代：张祜::千门开锁万灯明，正月中旬动地京。三百内人连袖舞，一时天上著词声。
玉楼春·尊前拟把归期说::宋代：欧阳修::尊前拟把归期说，欲语春容先惨咽。人生自是有情痴，此恨不关风与月。离歌且莫翻新阕，一曲能教肠寸结。直须看尽洛城花，始共春风容易别。
山坡羊·骊山怀古::元代：张养浩::骊山四顾，阿房一炬，当时奢侈今何处？只见草萧疏，水萦纡。至今遗恨迷烟树。列国周齐秦汉楚，赢，都变做了土；输，都变做了土。
春夜宴桃李园序 / 春夜宴从弟桃花园序::唐代：李白::　　夫天地者，万物之逆旅也；光阴者，百代之过客也。而浮生若梦，为欢几何？古人秉烛夜游，良有以也。况阳春召我以烟景，大块假我以文章。会桃花之芳园，序天伦之乐事。群季俊秀，皆为惠连；吾人咏歌，独惭康乐。幽赏未已，高谈转清。开琼筵以坐花，飞羽觞而醉月。不有佳咏，何伸雅怀？如诗不成，罚依金谷酒数。
菩萨蛮·人人尽说江南好::唐代：韦庄::人人尽说江南好，游人只合江南老。春水碧于天，画船听雨眠。垆边人似月，皓腕凝霜雪。未老莫还乡，还乡须断肠。
山园小梅二首::宋代：林逋::众芳摇落独暄妍，占尽风情向小园。疏影横斜水清浅，暗香浮动月黄昏。霜禽欲下先偷眼，粉蝶如知合断魂。幸有微吟可相狎，不须檀板共金樽。剪绡零碎点酥乾，向背稀稠画亦难。日薄从甘春至晚，霜深应怯夜来寒。澄鲜只共邻僧惜，冷落犹嫌俗客看。忆着江南旧行路，酒旗斜拂堕吟鞍。
早梅::唐代：张谓::一树寒梅白玉条，迥临村路傍溪桥。不知近水花先发，疑是经冬雪未销。
鹧鸪天·送人::宋代：辛弃疾::唱彻《阳关》泪未干，功名馀事且加餐。浮天水送无穷树，带雨云埋一半山。今古恨，几千般，只应离合是悲欢？江头未是风波恶，别有人间行路难！
蝶恋花·泪湿罗衣脂粉满::宋代：李清照::泪湿罗衣脂粉满，四叠阳关，唱到千千遍。人道山长水又断，萧萧微雨闻孤馆。惜别伤离方寸乱，忘了临行，酒盏深和浅。好把音书凭过雁，东莱不似蓬莱远。
行路难三首::唐代：李白::金樽清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪满山。闲来垂钓碧溪上，忽复乘舟梦日边。行路难！行路难！多歧路，今安在？长风破浪会有时，直挂云帆济沧海。大道如青天，我独不得出。 羞逐长安社中儿，赤鸡白雉赌梨栗。弹剑作歌奏苦声，曳裾王门不称情。淮阴市井笑韩信，汉朝公卿忌贾生。君不见昔时燕家重郭隗，拥篲折节无嫌猜。剧辛乐毅感恩分，输肝剖胆效英才。昭王白骨萦蔓草，谁人更扫黄金台？行路难，归去来！有耳莫洗颍川水，有口莫食首阳蕨。含光混世贵无名，何用孤高比云月？吾观自古贤达人，功成不退皆殒身。子胥既弃吴江上，屈原终投湘水滨。陆机雄才岂自保？李斯税驾苦不早。华亭鹤唳讵可闻？上蔡苍鹰何足道？君不见吴中张翰称达生，秋风忽忆江东行。且乐生前一杯酒，何须身后千载名？ 
鹤冲天·黄金榜上::宋代：柳永::黄金榜上，偶失龙头望。明代暂遗贤，如何向。未遂风云便，争不恣狂荡。何须论得丧？才子词人，自是白衣卿相。烟花巷陌，依约丹青屏障。幸有意中人，堪寻访。且恁偎红倚翠，风流事，平生畅。青春都一饷。忍把浮名，换了浅斟低唱！
寄扬州韩绰判官::唐代：杜牧::青山隐隐水迢迢，秋尽江南草未凋。二十四桥明月夜，玉人何处教吹箫？
秦风·无衣::先秦：佚名::岂曰无衣？与子同袍。王于兴师，修我戈矛。与子同仇！岂曰无衣？与子同泽。王于兴师，修我矛戟。与子偕作！岂曰无衣？与子同裳。王于兴师，修我甲兵。与子偕行！
蜀中九日 / 九日登高::唐代：王勃::九月九日望乡台，他席他乡送客杯。 人情已厌南中苦，鸿雁那从北地来。
屈原塔::宋代：苏轼::楚人悲屈原，千载意未歇。精魂飘何处，父老空哽咽。至今沧江上，投饭救饥渴。遗风成竞渡，哀叫楚山裂。屈原古壮士，就死意甚烈。世俗安得知，眷眷不忍决。南宾旧属楚，山上有遗塔。应是奉佛人，恐子就沦灭。此事虽无凭，此意固已切。古人谁不死，何必较考折。名声实无穷，富贵亦暂热。大夫知此理，所以持死节。
山市::清代：蒲松龄::　　奂山山市，邑八景之一也，然数年恒不一见。孙公子禹年与同人饮楼上，忽见山头有孤塔耸起，高插青冥，相顾惊疑，念近中无此禅院。无何，见宫殿数十所，碧瓦飞甍，始悟为山市。未几，高垣睥睨，连亘六七里，居然城郭矣。中有楼若者，堂若者，坊若者，历历在目，以亿万计。忽大风起，尘气莽莽然，城市依稀而已。既而风定天清，一切乌有，惟危楼一座，直接霄汉。楼五架，窗扉皆洞开；一行有五点明处，楼外天也。　　层层指数，楼愈高，则明渐少。数至八层，裁如星点。又其上，则黯然缥缈，不可计其层次矣。而楼上人往来屑屑，或凭或立，不一状。逾时，楼渐低，可见其顶；又渐如常楼；又渐如高舍；倏忽如拳如豆，遂不可见。　　又闻有早行者，见山上人烟市肆，与世无别，故又名“鬼市”云。
春日偶成::宋代：程颢::云淡风轻近午天，傍花随柳过前川。时人不识余心乐，将谓偷闲学少年。
一剪梅·舟过吴江::宋代：蒋捷::一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。（渡 一作：度。桥 一作：娇）何日归家洗客袍？银字笙调，心字香烧。流光容易把人抛，红了樱桃，绿了芭蕉。
观书::明代：于谦::书卷多情似故人，晨昏忧乐每相亲。眼前直下三千字，胸次全无一点尘。活水源流随处满，东风花柳逐时新。金鞍玉勒寻芳客，未信我庐别有春。
菩提偈::唐代：惠能::菩提本无树，明镜亦非台。佛性常清净，何处有尘埃！心是菩提树，身为明镜台。明镜本清净，何处染尘埃！菩提本无树，明镜亦非台。本来无一物，何处惹尘埃！菩提只向心觅，何劳向外求玄？听说依此修行，西方只在目前！
鹧鸪天·彩袖殷勤捧玉钟::宋代：晏几道::彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。从别后，忆相逢，几回魂梦与君同。今宵剩把银釭照，犹恐相逢是梦中。
秋风辞::两汉：刘彻::秋风起兮白云飞，草木黄落兮雁南归。兰有秀兮菊有芳，怀佳人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多。少壮几时兮奈老何！
除夜太原寒甚::明代：于谦::寄语天涯客，轻寒底用愁。春风来不远，只在屋东头。
鹧鸪天·桂花::宋代：李清照::暗淡轻黄体性柔，情疏迹远只香留。何须浅碧深红色，自是花中第一流。梅定妒，菊应羞，画阑开处冠中秋。骚人可煞无情思，何事当年不见收。
忆江南三首::唐代：白居易::江南好，风景旧曾谙；日出江花红胜火，春来江水绿如蓝。能不忆江南？江南忆，最忆是杭州；山寺月中寻桂子，郡亭枕上看潮头。何日更重游！江南忆，其次忆吴宫；吴酒一杯春竹叶，吴娃双舞醉芙蓉。早晚复相逢！
国风·卫风·木瓜::先秦：佚名::投我以木瓜，报之以琼琚。匪报也，永以为好也！投我以木桃，报之以琼瑶。匪报也，永以为好也！投我以木李，报之以琼玖。匪报也，永以为好也！
和张仆射塞下曲·其三::唐代：卢纶::月黑雁飞高，单于夜遁逃。欲将轻骑逐，大雪满弓刀。
马诗二十三首·其五::唐代：李贺::大漠沙如雪，燕山月似钩。何当金络脑，快走踏清秋。
正月十五夜::唐代：苏味道::火树银花合，星桥铁锁开。暗尘随马去，明月逐人来。游伎皆秾李，行歌尽落梅。金吾不禁夜，玉漏莫相催。
玉楼春·春景::宋代：宋祁::东城渐觉风光好。縠皱波纹迎客棹。绿杨烟外晓寒轻，红杏枝头春意闹。浮生长恨欢娱少。肯爱千金轻一笑。为君持酒劝斜阳，且向花间留晚照。
夸父逐日::先秦：佚名::　　夸父与日逐走，入日；渴，欲得饮，饮于河、渭；河、渭不足，北饮大泽。未至，道渴而死。弃其杖，化为邓林。 
秋浦歌十七首·其十四::唐代：李白::炉火照天地，红星乱紫烟。赧郎明月夜，歌曲动寒川。
端午即事::宋代：文天祥::五月五日午，赠我一枝艾。 故人不可见，新知万里外。丹心照夙昔，鬓发日已改。 我欲从灵均，三湘隔辽海。
送别::唐代：王之涣::杨柳东风树，青青夹御河。近来攀折苦，应为别离多。
苏幕遮·燎沉香::宋代：周邦彦::燎沉香，消溽暑。鸟雀呼晴，侵晓窥檐语。叶上初阳干宿雨、水面清圆，一一风荷举。故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。
一毛不拔::魏晋：邯郸淳::一猴死，见冥王，求转人身。王曰：“既欲做人，须将毛尽拔去。”即唤夜叉拔之。方拔一根，猴不胜痛叫。王笑曰：“看你一毛不拔，如何做人？”
从军行七首::唐代：王昌龄::烽火城西百尺楼，黄昏独上海风秋。更吹羌笛关山月，无那金闺万里愁。琵琶起舞换新声，总是关山旧别情。撩乱边愁听不尽，高高秋月照长城。关城榆叶早疏黄，日暮云沙古战场。表请回军掩尘骨，莫教兵士哭龙荒。青海长云暗雪山，孤城遥望玉门关。黄沙百战穿金甲，不破楼兰终不还。大漠风尘日色昏，红旗半卷出辕门。前军夜战洮河北，已报生擒吐谷浑。胡瓶落膊紫薄汗，碎叶城西秋月团。明敕星驰封宝剑，辞君一夜取楼兰。玉门山嶂几千重，山北山南总是烽。人依远戍须看火，马踏深山不见踪。
鸿门宴::两汉：司马迁::　　沛公军霸上，未得与项羽相见。沛公左司马曹无伤使人言于项羽曰：“沛公欲王关中，使子婴为相，珍宝尽有之。”项羽大怒曰：“旦日飨士卒，为击破沛公军！”当是时，项羽兵四十万，在新丰鸿门；沛公兵十万，在霸上。范增说项羽曰：“沛公居山东时，贪于财货，好美姬。今入关，财物无所取，妇女无所幸，此其志不在小。吾令人望其气，皆为龙虎，成五彩，此天子气也。急击勿失！”　　楚左尹项伯者，项羽季父也，素善留侯张良。张良是时从沛公，项伯乃夜驰之沛公军，私见张良，具告以事，欲呼张良与俱去，曰：“毋从俱死也。”张良曰：“臣为韩王送沛公，沛公今事有急，亡去不义，不可不语。”　　良乃入，具告沛公。沛公大惊，曰：“为之奈何？”张良曰：“谁为大王为此计者？”曰：“鲰生说我曰：‘距关，毋内诸侯，秦地可尽王也。’故听之。”良曰：“料大王士卒足以当项王乎？”沛公默然，曰：“固不如也。且为之奈何？”张良曰：“请往谓项伯，言沛公不敢背项王也。”沛公曰：“君安与项伯有故？”张良曰：“秦时与臣游，项伯杀人，臣活之；今事有急，故幸来告良。”沛公曰：“孰与君少长？”良曰：“长于臣。”沛公曰：“君为我呼入，吾得兄事之。”张良出，要项伯。项伯即入见沛公。沛公奉卮酒为寿，约为婚姻，曰：“吾入关，秋毫不敢有所近，籍吏民封府库，而待将军。所以遣将守关者，备他盗之出入与非常也。日夜望将军至，岂敢反乎！愿伯具言臣之不敢倍德也。”项伯许诺，谓沛公曰：“旦日不可不蚤自来谢项王。”沛公曰：“诺。”于是项伯复夜去，至军中，具以沛公言报项王，因言曰：“沛公不先破关中，公岂敢入乎？今人有大功而击之，不义也。不如因善遇之。”项王许诺。　　沛公旦日从百余骑来见项王，至鸿门，谢曰：“臣与将军戮力而攻秦，将军战河北，臣战河南，然不自意能先入关破秦，得復见将军于此。今者有小人之言，令将军与臣有郤……”项王曰：“此沛公左司马曹无伤言之；不然，籍何以至此。”项王即日因留沛公与饮。项王、项伯东向坐，亚父南向坐。亚父者，范增也。沛公北向坐，张良西向侍。范增数目项王，举所佩玉玦以示之者三，项王默然不应。范增起，出召项庄，谓曰：“君王为人不忍。若入前为寿，寿毕，请以剑舞，因击沛公于坐，杀之。不者，若属皆且为所虏。”庄则入为寿。寿毕，曰：“君王与沛公饮，军中无以为乐，请以剑舞。”项王曰：“诺。”项庄拔剑起舞，项伯亦拔剑起舞，常以身翼蔽沛公，庄不得击。　　于是张良至军门见樊哙。樊哙曰：“今日之事何如？”良曰：“甚急！今者项庄拔剑舞，其意常在沛公也。”哙曰：“此迫矣！臣请入，与之同命。”哙即带剑拥盾入军门。交戟之卫士欲止不内，樊哙侧其盾以撞，卫士仆地，哙遂入，披帷西向立，瞋目视项王，头发上指，目眦尽裂。项王按剑而跽曰：“客何为者？”张良曰：“沛公之参乘樊哙者也。”项王曰：“壮士，赐之卮酒。”则与斗卮酒。哙拜谢，起，立而饮之。项王曰：“赐之彘肩。”则与一生彘肩。樊哙覆其盾于地，加彘肩上，拔剑切而啖之。项王曰：“壮士！能復饮乎？”樊哙曰：“臣死且不避，卮酒安足辞！夫秦王有虎狼之心，杀人如不能举，刑人如恐不胜，天下皆叛之。怀王与诸将约曰：‘先破秦入咸阳者王之。’今沛公先破秦入咸阳，毫毛不敢有所近，封闭宫室，还军霸上，以待大王来。故遣将守关者，备他盗出入与非常也。劳苦而功高如此，未有封侯之赏，而听细说，欲诛有功之人。此亡秦之续耳，窃为大王不取也！”项王未有以应，曰：“坐。”樊哙从良坐。　　坐须臾，沛公起如厕，因招樊哙出。沛公已出，项王使都尉陈平召沛公。沛公曰：“今者出，未辞也，为之奈何？”樊哙曰：“大行不顾细谨，大礼不辞小让。如今人方为刀俎，我为鱼肉，何辞为？”于是遂去。乃令张良留谢。良问曰：“大王来何操？”曰：“我持白璧一双，欲献项王，玉斗一双，欲与亚父。会其怒，不敢献。公为我献之。”张良曰：“谨诺。”当是时，项王军在鸿门下，沛公军在霸上，相去四十里。沛公则置车骑，脱身独骑，与樊哙、夏侯婴、靳强、纪信等四人持剑盾步走，从郦山下，道芷阳间行。沛公谓张良曰：“从此道至吾军，不过二十里耳。度我至军中，公乃入。”　　沛公已去，间至军中。张良入谢，曰：“沛公不胜桮杓，不能辞。谨使臣良奉白璧一双，再拜献大王足下，玉斗一双，再拜奉大将军足下。”项王曰：“沛公安在？”良曰：“闻大王有意督过之，脱身独去，已至军矣。”项王则受璧，置之坐上。亚父受玉斗，置之地，拔剑撞而破之，曰：“唉！竖子不足与谋。夺项王天下者，必沛公也。吾属今为之虏矣！”　　沛公至军，立诛杀曹无伤。 
兵车行::唐代：杜甫::车辚辚，马萧萧，行人弓箭各在腰。耶娘妻子走相送，尘埃不见咸阳桥。牵衣顿足拦道哭，哭声直上干云霄。道旁过者问行人，行人但云点行频。或从十五北防河，便至四十西营田。去时里正与裹头，归来头白还戍边。边庭流血成海水，武皇开边意未已。君不闻汉家山东二百州，千村万落生荆杞。纵有健妇把锄犁，禾生陇亩无东西。况复秦兵耐苦战，被驱不异犬与鸡。长者虽有问，役夫敢申恨？且如今年冬，未休关西卒。县官急索租，租税从何出？信知生男恶，反是生女好。生女犹得嫁比邻，生男埋没随百草。君不见，青海头，古来白骨无人收。新鬼烦冤旧鬼哭，天阴雨湿声啾啾！
黔之驴::唐代：柳宗元::　　黔无驴，有好事者船载以入。至则无可用，放之山下。虎见之，庞然大物也，以为神，蔽林间窥之。稍出近之，慭慭然，莫相知。　　他日，驴一鸣，虎大骇，远遁；以为且噬己也，甚恐。然往来视之，觉无异能者；益习其声，又近出前后，终不敢搏。稍近，益狎，荡倚冲冒。驴不胜怒，蹄之。虎因喜，计之曰：“技止此耳！”因跳踉大?，断其喉，尽其肉，乃去。　　噫！形之庞也类有德，声之宏也类有能。向不出其技，虎虽猛，疑畏，卒不敢取。今若是焉，悲夫！
长相思·汴水流::唐代：白居易::汴水流，泗水流，流到瓜州古渡头。吴山点点愁。思悠悠，恨悠悠，恨到归时方始休。月明人倚楼。
后赤壁赋::宋代：苏轼::　　是岁十月之望，步自雪堂，将归于临皋。二客从予过黄泥之坂。霜露既降，木叶尽脱， 人影在地，仰见明月，顾而乐之，行歌相答。已而叹曰：“有客无酒，有酒无肴，月白风 清，如此良夜何！”客曰：“今者薄暮，举网得鱼，巨口细鳞，状如松江之鲈。顾安所得酒 乎？”归而谋诸妇。妇曰：“我有斗酒，藏之久矣，以待子不时之需。”于是携酒与鱼，复 游于赤壁之下。江流有声，断岸千尺；山高月小，水落石出。曾日月之几何，而江山不可复 识矣。予乃摄衣而上，履巉岩，披蒙茸，踞虎豹，登虬龙，攀栖鹘之危巢，俯冯夷之幽 宫。盖二客不能从焉。划然长啸，草木震动，山鸣谷应，风起水涌。予亦悄然而悲，肃然而 恐，凛乎其不可留也。反而登舟，放乎中流，听其所止而休焉。时夜将半，四顾寂寥。适有 孤鹤，横江东来。翅如车轮，玄裳缟衣，戛然长鸣，掠予舟而西也。 　　须臾客去，予亦就睡。梦一道士，羽衣蹁跹，过临皋之下，揖予而言曰：“赤壁之游乐 乎？”问其姓名，俯而不答。“呜呼！噫嘻！我知之矣。畴昔之夜，飞鸣而过我者，非子也 邪？”道士顾笑，予亦惊寤。开户视之，不见其处。 
贾生::唐代：李商隐::宣室求贤访逐臣，贾生才调更无伦。可怜夜半虚前席，不问苍生问鬼神。
愚人食盐::南北朝：僧伽斯那::　　昔有愚人，至于他家。主人与食，嫌淡无味。主人闻已，更为益盐。既得盐美，便自念言：“所以美者，缘有盐故。少有尚尔，况复多也？”愚人无智，便空食盐。食已口爽，反为其患。
登科后::唐代：孟郊::昔日龌龊不足夸，今朝放荡思无涯。 春风得意马蹄疾，一日看尽长安花。
蝶恋花·春暮::五代：李煜::遥夜亭皋闲信步。才过清明，渐觉伤春暮。数点雨声风约住。朦胧淡月云来去。桃杏依稀香暗渡。谁在秋千，笑里轻轻语。一寸相思千万绪。人间没个安排处。
杂诗::魏晋：陶渊明::人生无根蒂，飘如陌上尘。分散逐风转，此已非常身。落地为兄弟，何必骨肉亲！得欢当作乐，斗酒聚比邻。盛年不重来，一日难再晨。及时当勉励，岁月不待人。
赠荷花::唐代：李商隐::世间花叶不相伦，花入金盆叶作尘。惟有绿荷红菡萏，卷舒开合任天真。此花此叶常相映，翠减红衰愁杀人。 
别云间::明代：夏完淳::三年羁旅客，今日又南冠。无限山河泪，谁言天地宽！已知泉路近，欲别故乡难。毅魄归来日，灵旗空际看。
春宵::宋代：苏轼::春宵一刻值千金，花有清香月有阴。歌管楼台声细细，秋千院落夜沉沉。
清明夜::唐代：白居易::好风胧月清明夜，碧砌红轩刺史家。 独绕回廊行复歇，遥听弦管暗看花。
夜上受降城闻笛::唐代：李益::回乐峰前沙似雪，受降城外月如霜。(回乐峰 一作：回乐烽）不知何处吹芦管，一夜征人尽望乡。
春思::唐代：李白::燕草如碧丝，秦桑低绿枝。当君怀归日，是妾断肠时。 春风不相识，何事入罗帏。
临江仙·寒柳::清代：纳兰性德::飞絮飞花何处是，层冰积雪摧残，疏疏一树五更寒。爱他明月好，憔悴也相关。最是繁丝摇落后，转教人忆春山。湔裙梦断续应难。西风多少恨，吹不散眉弯。
凉州词二首::唐代：王翰::葡萄美酒夜光杯，欲饮琵琶马上催。醉卧沙场君莫笑，古来征战几人回?秦中花鸟已应阑，塞外风沙犹自寒。夜听胡笳折杨柳，教人意气忆长安。
塞下曲六首·其一::唐代：李白::五月天山雪，无花只有寒。笛中闻折柳，春色未曾看。晓战随金鼓，宵眠抱玉鞍。愿将腰下剑，直为斩楼兰。
菩萨蛮·平林漠漠烟如织::唐代：李白::平林漠漠烟如织，寒山一带伤心碧。暝色入高楼，有人楼上愁。玉阶空伫立，宿鸟归飞急。何处是归程？长亭连短亭。
庄子与惠子游于濠梁::先秦：佚名::庄子与惠子游于濠梁之上。庄子曰：“鯈鱼出游从容，是鱼之乐也。”惠子曰：“子非鱼，安知鱼之乐？”庄子曰：“子非我，安知我不知鱼之乐？”惠子曰：“我非子，固不知子矣；子固非鱼也，子之不知鱼之乐全矣！”庄子曰：“请循其本。子曰‘汝安知鱼乐’云者，既已知吾知之而问我。我知之濠上也。”
秋词二首::唐代：刘禹锡::自古逢秋悲寂寥，我言秋日胜春朝。晴空一鹤排云上，便引诗情到碧霄。山明水净夜来霜，数树深红出浅黄。试上高楼清入骨，岂如春色嗾人狂。
一剪梅·中秋元月::宋代：辛弃疾::忆对中秋丹桂丛，花也杯中，月也杯中。今宵楼上一尊同，云湿纱窗，雨湿纱窗。浑欲乘风问化工，路也难通，信也难通。满堂唯有烛花红，歌且从容，杯且从容。
雪梅·其二::宋代：卢梅坡::有梅无雪不精神，有雪无诗俗了人。日暮诗成天又雪，与梅并作十分春。
别老母::清代：黄景仁::搴帷拜母河梁去，白发愁看泪眼枯。惨惨柴门风雪夜，此时有子不如无。
牧童::唐代：吕岩::草铺横野六七里，笛弄晚风三四声。归来饱饭黄昏后，不脱蓑衣卧月明。
雨过山村::唐代：王建::雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。
李凭箜篌引::唐代：李贺::吴丝蜀桐张高秋，空山凝云颓不流。江娥啼竹素女愁，李凭中国弹箜篌。昆山玉碎凤凰叫，芙蓉泣露香兰笑。十二门前融冷光，二十三丝动紫皇。女娲炼石补天处，石破天惊逗秋雨。梦入神山教神妪，老鱼跳波瘦蛟舞。吴质不眠倚桂树，露脚斜飞湿寒兔。
南陵别儿童入京::唐代：李白::白酒新熟山中归，黄鸡啄黍秋正肥。呼童烹鸡酌白酒，儿女嬉笑牵人衣。高歌取醉欲自慰，起舞落日争光辉。游说万乘苦不早，著鞭跨马涉远道。会稽愚妇轻买臣，余亦辞家西入秦。仰天大笑出门去，我辈岂是蓬蒿人。
滕王阁诗::唐代：王勃::滕王高阁临江渚，佩玉鸣鸾罢歌舞。画栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在？槛外长江空自流。
和端午::宋代：张耒::竞渡深悲千载冤，忠魂一去讵能还。国亡身殒今何有，只留离骚在世间。
十五夜观灯::唐代：卢照邻::锦里开芳宴，兰缸艳早年。缛彩遥分地，繁光远缀天。 接汉疑星落，依楼似月悬。别有千金笑，来映九枝前。
刻舟求剑 / 楚人涉江::先秦：佚名::楚人有涉江者，其剑自舟中坠于水。遽契其舟，曰：“是吾剑之所从坠。”舟止，从其所契者入水求之。舟已行矣，而剑不行，求剑若此，不亦惑乎！
九日齐山登高 / 九日齐安登高::唐代：杜牧::江涵秋影雁初飞，与客携壶上翠微。尘世难逢开口笑，菊花须插满头归。但将酩酊酬佳节，不用登临恨落晖。古往今来只如此，牛山何必独霑衣。
晚春二首·其一::唐代：韩愈::草树知春不久归，百般红紫斗芳菲。杨花榆荚无才思，惟解漫天作雪飞。
梦李白二首·其二::唐代：杜甫::浮云终日行，游子久不至。三夜频梦君，情亲见君意。告归常局促，苦道来不易。江湖多风波，舟楫恐失坠。出门搔白首，若负平生志。冠盖满京华，斯人独憔悴。孰云网恢恢，将老身反累。千秋万岁名，寂寞身后事。
河中石兽::清代：纪昀::　　沧州南一寺临河干，山门圮于河，二石兽并沉焉。阅十余岁，僧募金重修，求石兽于水中，竟不可得。以为顺流下矣，棹数小舟，曳铁钯，寻十余里无迹。　　一讲学家设帐寺中，闻之笑曰：“尔辈不能究物理，是非木杮，岂能为暴涨携之去？乃石性坚重，沙性松浮，湮于沙上，渐沉渐深耳。沿河求之，不亦颠乎？”众服为确论。　　一老河兵闻之，又笑曰：“凡河中失石，当求之于上流。盖石性坚重，沙性松浮，水不能冲石，其反激之力，必于石下迎水处啮沙为坎穴，渐激渐深，至石之半，石必倒掷坎穴中。如是再啮，石又再转。转转不已，遂反溯流逆上矣。求之下流，固颠；求之地中，不更颠乎？”如其言，果得于数里外。然则天下之事，但知其一，不知其二者多矣，可据理臆断欤？
满江红·登黄鹤楼有感::宋代：岳飞::遥望中原，荒烟外、许多城郭。想当年、花遮柳护，凤楼龙阁。万岁山前珠翠绕，蓬壶殿里笙歌作。到而今、铁骑满郊畿，风尘恶。兵安在？膏锋锷。民安在？填沟壑。叹江山如故，千村寥落。何日请缨提锐旅，一鞭直渡清河洛。却归来、再续汉阳游，骑黄鹤。
踏莎行·郴州旅舍::宋代：秦观::雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。 驿寄梅花，鱼传尺素。砌成此恨无重数。郴江幸自绕郴山，为谁流下潇湘去。
放言五首·其三::唐代：白居易::赠君一法决狐疑，不用钻龟与祝蓍。试玉要烧三日满，辨材须待七年期。周公恐惧流言日，王莽谦恭未篡时。向使当初身便死，一生真伪复谁知？
题乌江亭::唐代：杜牧::胜败兵家事不期，包羞忍耻是男儿。 江东子弟多才俊，卷土重来未可知。
赠别::唐代：杜牧::多情却似总无情，唯觉樽前笑不成。蜡烛有心还惜别，替人垂泪到天明。
浣溪沙·闺情::宋代：李清照::绣面芙蓉一笑开，斜飞宝鸭衬香腮。眼波才动被人猜。 一面风情深有韵，半笺娇恨寄幽怀。月移花影约重来。
南园十三首·其五::唐代：李贺::男儿何不带吴钩，收取关山五十州。请君暂上凌烟阁，若个书生万户侯？
定风波·南海归赠王定国侍人寓娘::宋代：苏轼::常羡人间琢玉郎，天应乞与点酥娘。尽道清歌传皓齿，风起，雪飞炎海变清凉。万里归来颜愈少，微笑，笑时犹带岭梅香。试问岭南应不好，却道：此心安处是吾乡。
芙蓉楼送辛渐二首::唐代：王昌龄::寒雨连江夜入吴，平明送客楚山孤。洛阳亲友如相问，一片冰心在玉壶。丹阳城南秋海阴，丹阳城北楚云深。高楼送客不能醉，寂寂寒江明月心。
春夜::宋代：王安石::金炉香烬漏声残，翦翦轻风阵阵寒。春色恼人眠不得，月移花影上栏杆。
青松::现代：陈毅::大雪压青松，青松挺且直。 要知松高洁，待到雪化时。
无题二首::唐代：李商隐::昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类转蓬。闻道阊门萼绿华，昔年相望抵天涯。岂知一夜秦楼客，偷看吴王苑内花。 
鹊踏枝·六曲阑干偎碧树::五代：冯延巳::六曲阑干偎碧树，杨柳风轻，展尽黄金缕。谁把钿筝移玉柱，穿帘海燕双飞去。满眼游丝兼落絮，红杏开时，一霎清明雨。浓睡觉来莺乱语，惊残好梦无寻处。
梅花绝句·其一::宋代：陆游::闻道梅花坼晓风，雪堆遍满四山中。何方可化身千亿，一树梅花一放翁。
桃花溪::唐代：张旭::隐隐飞桥隔野烟，石矶西畔问渔船。 桃花尽日随流水，洞在清溪何处边。
青玉案·凌波不过横塘路::宋代：贺铸::凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。飞云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。
酒泉子·长忆观潮::宋代：潘阆::长忆观潮，满郭人争江上望。来疑沧海尽成空。万面鼓声中。 弄潮儿向涛头立。手把红旗旗不湿。别来几向梦中看。梦觉尚心寒。
涉江采芙蓉::两汉：佚名::涉江采芙蓉，兰泽多芳草。采之欲遗谁，所思在远道。还顾望旧乡，长路漫浩浩。同心而离居，忧伤以终老。
樛木::先秦：佚名::南有樛木，葛藟累之。乐只君子，福履绥之。南有樛木，葛藟荒之。乐只君子，福履将之。南有樛木，葛藟萦之。乐只君子，福履成之。
虞美人·曲阑深处重相见::清代：纳兰性德::曲阑深处重相见，匀泪偎人颤。凄凉别后两应同，最是不胜清怨月明中。半生已分孤眠过，山枕檀痕涴。忆来何事最销魂，第一折枝花样画罗裙。
前出塞九首·其六::唐代：杜甫::挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。
新雷::清代：张维屏::造物无言却有情，每于寒尽觉春生。千红万紫安排著，只待新雷第一声。
国风·魏风·硕鼠::先秦：佚名::硕鼠硕鼠，无食我黍！三岁贯女，莫我肯顾。逝将去女，适彼乐土。乐土乐土，爰得我所。硕鼠硕鼠，无食我麦！三岁贯女，莫我肯德。逝将去女，适彼乐国。乐国乐国，爰得我直。硕鼠硕鼠，无食我苗！三岁贯女，莫我肯劳。逝将去女，适彼乐郊。乐郊乐郊，谁之永号？
画蛇添足::两汉：刘向::楚有祠者，赐其舍人卮酒，舍人相谓曰：“数人饮之不足，一人饮之有余。请画地为蛇，先成者饮酒。”一人蛇先成，引酒且饮之，乃左手持卮，右手画蛇，曰：“吾能为之足。”未成，一人之蛇成，夺其卮曰：“蛇固无足，子安能为之足？”遂饮其酒。为蛇足者，终亡其酒。
蒿里行::两汉：曹操::关东有义士，兴兵讨群凶。初期会盟津，乃心在咸阳。军合力不齐，踌躇而雁行。势利使人争，嗣还自相戕。淮南弟称号，刻玺于北方。铠甲生虮虱，万姓以死亡。白骨露於野，千里无鸡鸣。生民百遗一，念之断人肠。
采莲曲::唐代：白居易::菱叶萦波荷飐风，荷花深处小船通。 逢郎欲语低头笑，碧玉搔头落水中。
闲居初夏午睡起·其一::宋代：杨万里::梅子留酸软齿牙，芭蕉分绿与窗纱。日长睡起无情思，闲看儿童捉柳花。
行宫::唐代：元稹::寥落古行宫，宫花寂寞红。白头宫女在，闲坐说玄宗。
文侯与虞人期猎::两汉：刘向::魏文侯与虞人期猎。是日，饮酒乐，天雨。文侯将出，左右曰：“今日饮酒乐，天又雨，公将焉之？”文侯曰：“吾与虞人期猎，虽乐，岂可不一会期哉！”乃往，身自罢之。魏于是乎始强。
项脊轩志::明代：归有光::　　项脊轩，旧南阁子也。室仅方丈，可容一人居。百年老屋，尘泥渗漉，雨泽下注；每移案，顾视，无可置者。又北向，不能得日，日过午已昏。余稍为修葺，使不上漏。前辟四窗，垣墙周庭，以当南日，日影反照，室始洞然。又杂植兰桂竹木于庭，旧时栏楯，亦遂增胜。借书满架，偃仰啸歌，冥然兀坐，万籁有声；而庭堦寂寂，小鸟时来啄食，人至不去。三五之夜，明月半墙，桂影斑驳，风移影动，珊珊可爱。　　然余居于此，多可喜，亦多可悲。先是庭中通南北为一。迨诸父异爨，内外多置小门，墙往往而是。东犬西吠，客逾庖而宴，鸡栖于厅。庭中始为篱，已为墙，凡再变矣。家有老妪，尝居于此。妪，先大母婢也，乳二世，先妣抚之甚厚。室西连于中闺，先妣尝一至。妪每谓余曰：”某所，而母立于兹。”妪又曰：”汝姊在吾怀，呱呱而泣；娘以指叩门扉曰：‘儿寒乎？欲食乎？’吾从板外相为应答。”语未毕，余泣，妪亦泣。余自束发，读书轩中，一日，大母过余曰：”吾儿，久不见若影，何竟日默默在此，大类女郎也？”比去，以手阖门，自语曰：”吾家读书久不效，儿之成，则可待乎！”顷之，持一象笏至，曰：”此吾祖太常公宣德间执此以朝，他日汝当用之！”瞻顾遗迹，如在昨日，令人长号不自禁。　　轩东，故尝为厨，人往，从轩前过。余扃牖而居，久之，能以足音辨人。轩凡四遭火，得不焚，殆有神护者。　　项脊生曰：“蜀清守丹穴，利甲天下，其后秦皇帝筑女怀清台；刘玄德与曹操争天下，诸葛孔明起陇中。方二人之昧昧于一隅也，世何足以知之，余区区处败屋中，方扬眉、瞬目，谓有奇景。人知之者，其谓与坎井之蛙何异？”（人教版《中国古代诗歌散文欣赏》中无此段文字；沪教版无此段。）　　余既为此志，后五年，吾妻来归，时至轩中，从余问古事，或凭几学书。吾妻归宁，述诸小妹语曰：”闻姊家有阁子，且何谓阁子也？”其后六年，吾妻死，室坏不修。其后二年，余久卧病无聊，乃使人复葺南阁子，其制稍异于前。然自后余多在外，不常居。　　庭有枇杷树，吾妻死之年所手植也，今已亭亭如盖矣。
蝶恋花·出塞::清代：纳兰性德::今古河山无定据。画角声中，牧马频来去。满目荒凉谁可语？西风吹老丹枫树。从前幽怨应无数。铁马金戈，青冢黄昏路。一往情深深几许？深山夕照深秋雨。
采薇(节选)::先秦：佚名::昔我往矣，杨柳依依。今我来思，雨雪霏霏。行道迟迟，载渴载饥。我心悲伤，莫知我哀！
与史郎中钦听黄鹤楼上吹笛 / 题北榭碑::唐代：李白::一为迁客去长沙，西望长安不见家。 黄鹤楼中吹玉笛，江城五月落梅花。
春日::宋代：秦观::一夕轻雷落万丝，霁光浮瓦碧参差。有情芍药含春泪，无力蔷薇卧晓枝。
水调歌头·安石在东海::宋代：苏轼::余去岁在东武，作《水调歌头》以寄子由。今年子由相从彭门居百余日，过中秋而去，作此曲以别。余以其语过悲，乃为和之，其意以不早退为戒，以退而相从之乐为慰云耳安石在东海，从事鬓惊秋。中年亲友难别，丝竹缓离愁。一旦功成名遂，准拟东还海道，扶病入西州。雅志困轩冕，遗恨寄沧洲。岁云暮，须早计，要褐裘。故乡归去千里，佳处辄迟留。我醉歌时君和，醉倒须君扶我，惟酒可忘忧。一任刘玄德，相对卧高楼。
襄邑道中::宋代：陈与义::飞花两岸照船红，百里榆堤半日风。卧看满天云不动，不知云与我俱东。
黍离::先秦：佚名::彼黍离离，彼稷之苗。行迈靡靡，中心摇摇。知我者，谓我心忧；不知我者，谓我何求。悠悠苍天，此何人哉？彼黍离离，彼稷之穗。行迈靡靡，中心如醉。知我者，谓我心忧；不知我者，谓我何求。悠悠苍天，此何人哉？彼黍离离，彼稷之实。行迈靡靡，中心如噎。知我者，谓我心忧；不知我者，谓我何求。悠悠苍天，此何人哉？
秋风引::唐代：刘禹锡::何处秋风至？萧萧送雁群。朝来入庭树，孤客最先闻。
上李邕::唐代：李白::大鹏一日同风起，扶摇直上九万里。假令风歇时下来，犹能簸却沧溟水。世人见我恒殊调，闻余大言皆冷笑。宣父犹能畏后生，丈夫未可轻年少。
世无良猫::清代：乐钧::　　某恶鼠，破家求良猫。厌以腥膏，眠以毡罽。猫既饱且安，率不食鼠，甚者与鼠游戏，鼠以故益暴。某恐，遂不复蓄猫，以为天下无良猫也。是无猫邪，是不会蓄猫也。
病起书怀::宋代：陆游::病骨支离纱帽宽，孤臣万里客江干。位卑未敢忘忧国，事定犹须待阖棺。天地神灵扶庙社，京华父老望和銮。出师一表通今古，夜半挑灯更细看。
月下独酌四首::唐代：李白::花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月徘徊，我舞影零乱。醒时相交欢，醉后各分散。（另版本“相”为“同”）永结无情游，相期邈云汉。天若不爱酒，酒星不在天。地若不爱酒，地应无酒泉。天地既爱酒，爱酒不愧天。已闻清比圣，复道浊如贤。贤圣既已饮，何必求神仙。三杯通大道，一斗合自然。但得酒中趣，勿为醒者传。三月咸阳城，千花昼如锦。谁能春独愁，对此径须饮。穷通与修短，造化夙所禀。一樽齐死生，万事固难审。醉後失天地，兀然就孤枕。不知有吾身，此乐最为甚。穷愁千万端，美酒三百杯。愁多酒虽少，酒倾愁不来。所以知酒圣，酒酣心自开。辞粟卧首阳，屡空饥颜回。当代不乐饮，虚名安用哉。蟹螯即金液，糟丘是蓬莱。且须饮美酒，乘月醉高台。
题菊花::唐代：黄巢::飒飒西风满院栽，蕊寒香冷蝶难来。 他年我若为青帝，报与桃花一处开。
剑客 / 述剑::唐代：贾岛::十年磨一剑，霜刃未曾试。今日把示君，谁有不平事？
廉颇蔺相如列传(节选)::两汉：司马迁::　　廉颇者，赵之良将也。赵惠文王十六年，廉颇为赵将，伐齐，大破之，取阳晋，拜为上卿，以勇气闻于诸侯。蔺相如者，赵人也，为赵宦者令缪贤舍人。　　赵惠文王时，得楚和氏璧。秦昭王闻之，使人遗赵王书，愿以十五城请易璧。赵王与大将军廉颇诸大臣谋：欲予秦，秦城恐不可得，徒见欺；欲勿予，即患秦兵之来。计未定，求人可使报秦者，未得。宦者令缪贤曰：“臣舍人蔺相如可使。”王问：“何以知之？”对曰：“臣尝有罪，窃计欲亡走燕，臣舍人相如止臣，曰：‘君何以知燕王？’臣语曰：‘臣尝从大王与燕王会境上，燕王私握臣手，曰“愿结友”。以此知之，故欲往。’相如谓臣曰：‘夫赵强而燕弱，而君幸于赵王，故燕王欲结于君。今君乃亡赵走燕，燕畏赵，其势必不敢留君，而束君归赵矣。君不如肉袒伏斧质请罪，则幸得脱矣。’臣从其计，大王亦幸赦臣。臣窃以为其人勇士，有智谋，宜可使。”于是王召见，问蔺相如曰：“秦王以十五城请易寡人之璧，可予不？”相如曰：“秦强而赵弱，不可不许。”王曰：“取吾璧，不予我城，奈何？”相如曰：“秦以城求璧而赵不许，曲在赵。赵予璧而秦不予赵城，曲在秦。均之二策，宁许以负秦曲。”王曰：“谁可使者？”相如曰：“王必无人，臣愿奉璧往使。城入赵而璧留秦；城不入，臣请完璧归赵。”赵王于是遂遣相如奉璧西入秦。　　秦王坐章台见相如，相如奉璧奏秦王。秦王大喜，传以示美人及左右，左右皆呼万岁。相如视秦王无意偿赵城，乃前曰：“璧有瑕，请指示王。”王授璧，相如因持璧却立，倚柱，怒发上冲冠，谓秦王曰：“大王欲得璧，使人发书至赵王，赵王悉召群臣议，皆曰‘秦贪，负其强，以空言求璧，偿城恐不可得’。议不欲予秦璧。臣以为布衣之交尚不相欺，况大国乎！且以一璧之故逆强秦之欢，不可。于是赵王乃斋戒五日，使臣奉璧，拜送书于庭。何者？严大国之威以修敬也。今臣至，大王见臣列观，礼节甚倨；得璧，传之美人，以戏弄臣。臣观大王无意偿赵王城邑，故臣复取璧。大王必欲急臣，臣头今与璧俱碎于柱矣！”相如持其璧睨柱，欲以击柱。秦王恐其破璧，乃辞谢固请，召有司案图，指从此以往十五都予赵。相如度秦王特以诈详为予赵城，实不可得，乃谓秦王曰：“和氏璧，天下所共传宝也，赵王恐，不敢不献。赵王送璧时，斋戒五日，今大王亦宜斋戒五日，设九宾于廷，臣乃敢上璧。”秦王度之，终不可强夺，遂许斋五日，舍相如广成传。相如度秦王虽斋，决负约不偿城，乃使其从者衣褐，怀其璧，从径道亡，归璧于赵。　　秦王斋五日后，乃设九宾礼于廷，引赵使者蔺相如。相如至，谓秦王曰：“秦自缪公以来二十馀君，未尝有坚明约束者也。臣诚恐见欺于王而负赵，故令人持璧归，间至赵矣。且秦强而赵弱，大王遣一介之使至赵，赵立奉璧来。今以秦之强而先割十五都予赵，赵岂敢留璧而得罪于大王乎？臣知欺大王之罪当诛，臣请就汤镬，唯大王与群臣孰计议之。”秦王与群臣相视而嘻。左右或欲引相如去，秦王因曰：“今杀相如，终不能得璧也，而绝秦赵之欢，不如因而厚遇之，使归赵，赵王岂以一璧之故欺秦邪！”卒廷见相如，毕礼而归之。　　相如既归，赵王以为贤大夫使不辱于诸侯，拜相如为上大夫。秦亦不以城予赵，赵亦终不予秦璧。　　其后秦伐赵，拔石城。明年，复攻赵，杀二万人。　　秦王使使者告赵王，欲与王为好会于西河外渑池。赵王畏秦，欲毋行。廉颇、蔺相如计曰：“王不行，示赵弱且怯也。”赵王遂行，相如从。廉颇送至境，与王诀曰：“王行，度道里会遇之礼毕，还，不过三十日。三十日不还，则请立太子为王，以绝秦望。”王许之，遂与秦王会渑池。秦王饮酒酣，曰：“寡人窃闻赵王好音，请奏瑟。”赵王鼓瑟。秦御史前书曰“某年月日，秦王与赵王会饮，令赵王鼓瑟”。蔺相如前曰：“赵王窃闻秦王善为秦声，请奏盆缻秦王，以相娱乐。”秦王怒，不许。于是相如前进缻，因跪请秦王。秦王不肯击缻。相如曰：“五步之内，相如请得以颈血溅大王矣！”左右欲刃相如，相如张目叱之，左右皆靡。于是秦王不怿，为一击缻。相如顾召赵御史书曰“某年月日，秦王为赵王击缻”。秦之群臣曰：“请以赵十五城为秦王寿。”蔺相如亦曰：“请以秦之咸阳为赵王寿。”秦王竟酒，终不能加胜于赵。赵亦盛设兵以待秦，秦不敢动。　　既罢归国，以相如功大，拜为上卿，位在廉颇之右。廉颇曰：“我为赵将，有攻城野战之大功，而蔺相如徒以口舌为劳，而位居我上，且相如素贱人，吾羞，不忍为之下。”宣言曰：“我见相如，必辱之。”相如闻，不肯与会。相如每朝时，常称病，不欲与廉颇争列。已而相如出，望见廉颇，相如引车避匿。于是舍人相与谏曰：“臣所以去亲戚而事君者，徒慕君之高义也。今君与廉颇同列，廉君宣恶言而君畏匿之，恐惧殊甚，且庸人尚羞之，况于将相乎！臣等不肖，请辞去。”蔺相如固止之，曰：“公之视廉将军孰与秦王？”曰：“不若也。”相如曰：“夫以秦王之威，而相如廷叱之，辱其群臣，相如虽驽，独畏廉将军哉？顾吾念之，强秦之所以不敢加兵于赵者，徒以吾两人在也。今两虎共斗，其势不俱生。吾所以为此者，以先国家之急而后私仇也。”廉颇闻之，肉袒负荆，因宾客至蔺相如门谢罪。曰：“鄙贱之人，不知将军宽之至此也。”卒相与欢，为刎颈之交。
掩耳盗铃::先秦：吕不韦 撰::　　范氏之亡也，百姓有得钟者，欲负而走，则钟大不可负；以锤毁之，钟况然有声。恐人闻之而夺己也，遽掩其耳。恶人闻之，可也；恶己自闻之，悖也！
村夜::唐代：白居易::霜草苍苍虫切切，村南村北行人绝。 独出门前望野田，月明荞麦花如雪。 
鹧鸪天·代人赋::宋代：辛弃疾::晚日寒鸦一片愁。柳塘新绿却温柔。若教眼底无离恨，不信人间有白头。肠已断，泪难收。相思重上小红楼。情知已被山遮断，频倚阑干不自由。
采桑子·当时错::清代：纳兰性德::而今才道当时错，心绪凄迷。红泪偷垂，满眼春风百事非。情知此后来无计，强说欢期。一别如斯，落尽梨花月又西。
七哀诗::魏晋：曹植::明月照高楼，流光正徘徊。上有愁思妇，悲叹有余哀。借问叹者谁？言是宕子妻。君行逾十年，孤妾常独栖。君若清路尘，妾若浊水泥。浮沉各异势，会合何时谐？愿为西南风，长逝入君怀。君怀良不开，贱妾当何依？
摸鱼儿·更能消几番风雨::宋代：辛弃疾::淳熙己亥，自湖北漕移湖南，同官王正之置酒小山亭，为赋。更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。 (无归路 一作：迷归路）长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。 
六国论::宋代：苏洵::　　六国破灭，非兵不利 ，战不善，弊在赂秦。赂秦而力亏，破灭之道也。或曰：六国互丧，率赂秦耶？曰：不赂者以赂者丧，盖失强援，不能独完。故曰：弊在赂秦也。　　秦以攻取之外，小则获邑，大则得城。较秦之所得，与战胜而得者，其实百倍；诸侯之所亡，与战败而亡者，其实亦百倍。则秦之所大欲，诸侯之所大患，固不在战矣。思厥先祖父，暴霜露，斩荆棘，以有尺寸之地。子孙视之不甚惜，举以予人，如弃草芥。今日割五城，明日割十城，然后得一夕安寝。起视四境，而秦兵又至矣。然则诸侯之地有限，暴秦之欲无厌，奉之弥繁，侵之愈急。故不战而强弱胜负已判矣。至于颠覆，理固宜然。古人云：“以地事秦，犹抱薪救火，薪不尽，火不灭。”此言得之。　　齐人未尝赂秦，终继五国迁灭，何哉？与嬴而不助五国也。五国既丧，齐亦不免矣。燕赵之君，始有远略，能守其土，义不赂秦。是故燕虽小国而后亡，斯用兵之效也。至丹以荆卿为计，始速祸焉。赵尝五战于秦，二败而三胜。后秦击赵者再，李牧连却之。洎牧以谗诛，邯郸为郡，惜其用武而不终也。且燕赵处秦革灭殆尽之际，可谓智力孤危，战败而亡，诚不得已。向使三国各爱其地，齐人勿附于秦，刺客不行，良将犹在，则胜负之数，存亡之理，当与秦相较，或未易量。　　呜呼！以赂秦之地，封天下之谋臣，以事秦之心，礼天下之奇才，并力西向，则吾恐秦人食之不得下咽也。悲夫！有如此之势，而为秦人积威之所劫，日削月割，以趋于亡。为国者无使为积威之所劫哉！　　夫六国与秦皆诸侯，其势弱于秦，而犹有可以不赂而胜之之势。苟以天下之大，而从六国破亡之故事，是又在六国下矣。 
小雅·鹿鸣::先秦：佚名::呦呦鹿鸣，食野之苹。我有嘉宾，鼓瑟吹笙。吹笙鼓簧，承筐是将。人之好我，示我周行。呦呦鹿鸣，食野之蒿。我有嘉宾，德音孔昭。视民不恌，君子是则是效。我有旨酒，嘉宾式燕以敖。呦呦鹿鸣，食野之芩。我有嘉宾，鼓瑟鼓琴。鼓瑟鼓琴，和乐且湛。我有旨酒，以燕乐嘉宾之心。
惠子相梁::先秦：佚名::　　惠子相梁，庄子往见之。或谓惠子曰：“庄子来，欲代子相。”于是惠子恐，搜于国中三日三夜。庄子往见之，曰：“南方有鸟，其名为鹓鶵，子知之乎？夫鹓鶵发于南海，而飞于北海；非梧桐不止，非练实不食，非醴泉不饮。于是鸱得腐鼠，鹓鶵过之，仰而视之曰：‘吓！’今子欲以子之梁国而吓我邪？”
劝学::唐代：孟郊::击石乃有火，不击元无烟。人学始知道，不学非自然。万事须己运，他得非我贤。青春须早为，岂能长少年。
一剪梅·雨打梨花深闭门::明代：唐寅::雨打梨花深闭门，孤负青春，虚负青春。赏心乐事共谁论？花下销魂，月下销魂。愁聚眉峰尽日颦，千点啼痕，万点啼痕。晓看天色暮看云，行也思君，坐也思君。
赠范晔诗::南北朝：陆凯::折花逢驿使，寄与陇头人。江南无所有，聊赠一枝春。
对酒::清代：秋瑾::不惜千金买宝刀，貂裘换酒也堪豪。一腔热血勤珍重，洒去犹能化碧涛。
读书要三到::宋代：朱熹::凡读书......须要读得字字响亮，不可误一字，不可少一字，不可多一字，不可倒一字，不可牵强暗记，只是要多诵数遍，自然上口，久远不忘。古人云，“读书百遍，其义自见”。谓读得熟，则不待解说，自晓其义也。余尝谓，读书有三到，谓心到，眼到，口到。心不在此，则眼不看仔细，心眼既不专一，却只漫浪诵读，决不能记，记亦不能久也。三到之中，心到最急。心既到矣，眼口岂不到乎？
新嫁娘词::唐代：王建::三日入厨下，洗手作羹汤。未谙姑食性，先遣小姑尝。
浣溪沙·小院闲窗春色深::宋代：李清照::小院闲窗春已深，重帘未卷影沉沉。倚楼无语理瑶琴。远岫出云催薄暮，细风吹雨弄轻阴。梨花欲谢恐难禁。
送别::唐代：王维::下马饮君酒，问君何所之？君言不得意，归卧南山陲。但去莫复问，白云无尽时。
少年行四首::唐代：王维::新丰美酒斗十千，咸阳游侠多少年。相逢意气为君饮，系马高楼垂柳边。出身仕汉羽林郎，初随骠骑战渔阳。孰知不向边庭苦，纵死犹闻侠骨香。一身能擘两雕弧，虏骑千重只似无。偏坐金鞍调白羽，纷纷射杀五单于。汉家君臣欢宴终，高议云台论战功。天子临轩赐侯印，将军佩出明光宫。
寻雍尊师隐居::唐代：李白::群峭碧摩天，逍遥不记年。拨云寻古道，倚石听流泉。花暖青牛卧，松高白鹤眠。语来江色暮，独自下寒烟。
长歌行::唐代：李白::桃李待日开，荣华照当年。东风动百物，草木尽欲言。枯枝无丑叶，涸水吐清泉。大力运天地，羲和无停鞭。功名不早著，竹帛将何宣。桃李务青春，谁能贳白日。富贵与神仙，蹉跎成两失。金石犹销铄，风霜无久质。畏落日月后，强欢歌与酒。秋霜不惜人，倏忽侵蒲柳。
秋浦歌十七首::唐代：李白::秋浦长似秋，萧条使人愁。客愁不可度，行上东大楼。正西望长安，下见江水流。寄言向江水，汝意忆侬不。遥传一掬泪，为我达扬州。秋浦猿夜愁，黄山堪白头。清溪非陇水，翻作断肠流。欲去不得去，薄游成久游。何年是归日，雨泪下孤舟。秋浦锦驼鸟，人间天上稀。山鸡羞渌水，不敢照毛衣。两鬓入秋浦，一朝飒已衰。猿声催白发，长短尽成丝。秋浦多白猿，超腾若飞雪。牵引条上儿，饮弄水中月。愁作秋浦客，强看秋浦花。山川如剡县，风日似长沙。醉上山公马，寒歌宁戚牛。空吟白石烂，泪满黑貂裘。秋浦千重岭，水车岭最奇。天倾欲堕石，水拂寄生枝。江祖一片石，青天扫画屏。题诗留万古，绿字锦苔生。千千石楠树，万万女贞林。山山白鹭满，涧涧白猿吟。君莫向秋浦，猿声碎客心。逻人横鸟道，江祖出鱼梁。水急客舟疾，山花拂面香。水如一匹练，此地即平天。耐可乘明月，看花上酒船。渌水净素月，月明白鹭飞。郎听采菱女，一道夜歌归。炉火照天地，红星乱紫烟。赧郎明月夜，歌曲动寒川。白发三千丈，缘愁似个长。不知明镜里，何处得秋霜。秋浦田舍翁，采鱼水中宿。妻子张白鹇，结罝映深竹。桃波一步地，了了语声闻。黯与山僧别，低头礼白云。
精卫填海::先秦：佚名::　　又北二百里，曰发鸠之山，其上多柘木，有鸟焉，其状如乌，文首，白喙，赤足，名曰：“精卫”，其鸣自詨。是炎帝之少女，名曰女娃。女娃游于东海，溺而不返，故为精卫，常衔西山之木石，以堙于东海。漳水出焉，东流注于河。
陇西行四首·其二::唐代：陈陶::誓扫匈奴不顾身，五千貂锦丧胡尘。可怜无定河边骨，犹是春闺梦里人！
曲池荷::唐代：卢照邻::浮香绕曲岸，圆影覆华池。常恐秋风早，飘零君不知。
客至::唐代：杜甫::舍南舍北皆春水，但见群鸥日日来。花径不曾缘客扫，蓬门今始为君开。盘飧市远无兼味，樽酒家贫只旧醅。肯与邻翁相对饮，隔篱呼取尽馀杯。
江上渔者::宋代：范仲淹::江上往来人，但爱鲈鱼美。君看一叶舟，出没风波里。
晏子使楚::两汉：刘向::一晏子使楚。楚人以晏子短，楚人为小门于大门之侧而延晏子。晏子不入，曰：“使狗国者从狗门入，今臣使楚，不当从此门入。”傧者更道，从大门入。见楚王。王曰：“齐无人耶？”晏子对曰：“齐之临淄三百闾，张袂成阴，挥汗成雨，比肩继踵而在，何为无人？”王曰：“然则何为使予？”晏子对曰：“齐命使，各有所主：其贤者使使贤主，不肖者使使不肖主。婴最不肖，故宜使楚矣！”（张袂成阴 一作：张袂成帷）二晏子将使楚。楚王闻之，谓左右曰：“晏婴，齐之习辞者也。今方来，吾欲辱之，何以也？”左右对曰：“为其来也，臣请缚一人，过王而行，王曰：‘何为者也？’对曰：‘齐人也。’王曰：‘何坐？’曰：‘坐盗。’三晏子至，楚王赐晏子酒，酒酣，吏二缚一人诣王。王曰：“缚者曷为者也？”对曰：“齐人也，坐盗。”王视晏子曰：“齐人固善盗乎？”晏子避席对曰：“婴闻之，橘生淮南则为橘，生于淮北则为枳，叶徒相似，其实味不同。所以然者何？水土异也。今民生长于齐不盗，入楚则盗，得无楚之水土使民善盗耶？”王笑曰：“ 圣人非所与熙也，寡人反取病焉。”
无题·八岁偷照镜::唐代：李商隐::八岁偷照镜，长眉已能画。十岁去踏青，芙蓉作裙衩。十二学弹筝，银甲不曾卸。十四藏六亲，悬知犹未嫁。十五泣春风，背面秋千下。
入若耶溪::南北朝：王籍::艅艎何泛泛，空水共悠悠。阴霞生远岫，阳景逐回流。蝉噪林逾静，鸟鸣山更幽。此地动归念，长年悲倦游。
把酒问月·故人贾淳令予问之::唐代：李白::青天有月来几时？我今停杯一问之。人攀明月不可得，月行却与人相随。皎如飞镜临丹阙，绿烟灭尽清辉发。但见宵从海上来，宁知晓向云间没。白兔捣药秋复春，嫦娥孤栖与谁邻？今人不见古时月，今月曾经照古人。古人今人若流水，共看明月皆如此。唯愿当歌对酒时，月光长照金樽里。
端午三首::宋代：赵蕃::谩说投诗赠汨罗，身今且乐奈渠何。尝闻求福木居士，试向艾人成祝呵。忠言不用竟沉死，留得文章星斗罗。何意更觞昌歜酒，为君击节一长歌。年年端午风兼雨，似为屈原陈昔冤。我欲于谁论许事，舍南舍北鹁鸠喧。
元日::唐代：李世民::高轩暧春色，邃阁媚朝光。彤庭飞彩旆，翠幌曜明珰。恭己临四极，垂衣驭八荒。霜戟列丹陛，丝竹韵长廊。穆矣熏风茂，康哉帝道昌。继文遵后轨，循古鉴前王。草秀故春色，梅艳昔年妆。巨川思欲济，终以寄舟航。
南湖早春::唐代：白居易::风回云断雨初晴，返照湖边暖复明。乱点碎红山杏发，平铺新绿水蘋生。翅低白雁飞仍重，舌涩黄鹂语未成。不道江南春不好，年年衰病减心情。
郑人买履::先秦：韩非::　　郑人有欲买履者，先自度其足，而置之其坐。至之市，而忘操之。已得履，乃曰：“吾忘持度。”反归取之。及反，市罢，遂不得履。人曰：“何不试之以足? ”曰：“宁信度,无自信也。”
谏太宗十思疏::唐代：魏征::　　臣闻：求木之长者，必固其根本；欲流之远者，必浚其泉源；思国之安者，必积其德义。源不深而望流之远，根不固而求木之长，德不厚而思国之治，臣虽下愚，知其不可，而况于明哲乎？人君当神器之重，居域中之大，将崇极天之峻，永保无疆之休。不念居安思危，戒奢以俭，德不处其厚，情不胜其欲，斯亦伐根以求木茂，塞源而欲流长也。　　凡百元首，承天景命，莫不殷忧而道著，功成而德衰，有善始者实繁，能克终者盖寡。岂其取之易守之难乎？昔取之而有余，今守之而不足，何也？夫在殷忧必竭诚以待下，既得志则纵情以傲物；竭诚则吴、越为一体，傲物则骨肉为行路。虽董之以严刑，震之以威怒，终苟免而不怀仁，貌恭而不心服。怨不在大，可畏惟人；载舟覆舟，所宜深慎。奔车朽索，其可忽乎？ 　　君人者，诚能见可欲，则思知足以自戒；将有作，则思知止以安人；念高危，则思谦冲而自牧；惧满溢，则思江海下百川；乐盘游，则思三驱以为度；忧懈怠，则思慎始而敬终；虑壅蔽，则思虚心以纳下；惧谗邪，则思正身以黜恶；恩所加，则思无因喜以谬赏；罚所及，则思无以怒而滥刑。总此十思，宏兹九德，简能而任之，择善而从之，则智者尽其谋，勇者竭其力，仁者播其惠，信者效其忠；文武争驰，君臣无事，可以尽豫游之乐，可以养松乔之寿，鸣琴垂拱，不言而化。何必劳神苦思，代下司职，役聪明之耳目，亏无为之大道哉？ 
渔翁::唐代：柳宗元::渔翁夜傍西岩宿，晓汲清湘燃楚竹。烟销日出不见人，欸乃一声山水绿。回看天际下中流，岩上无心云相逐。
房兵曹胡马诗::唐代：杜甫::胡马大宛名，锋棱瘦骨成。竹批双耳峻，风入四蹄轻。所向无空阔，真堪托死生。骁腾有如此，万里可横行。
花影::宋代：苏轼::重重叠叠上瑶台，几度呼童扫不开。刚被太阳收拾去，却教明月送将来。
终南望余雪::唐代：祖咏::终南阴岭秀，积雪浮云端。林表明霁色，城中增暮寒。
乌夜啼·昨夜风兼雨::五代：李煜::昨夜风兼雨，帘帏飒飒秋声。烛残漏断频欹枕，起坐不能平。　世事漫随流水，算来一梦浮生。醉乡路稳宜频到，此外不堪行。
怨情::唐代：李白::美人卷珠帘，深坐颦蛾眉。但见泪痕湿，不知心恨谁。
国风·郑风·山有扶苏::先秦：佚名::山有扶苏，隰有荷华。不见子都，乃见狂且。山有乔松，隰有游龙，不见子充，乃见狡童。
金陵酒肆留别::唐代：李白::风吹柳花满店香，吴姬压酒唤客尝。金陵子弟来相送，欲行不行各尽觞。请君试问东流水，别意与之谁短长。
思吴江歌::魏晋：张翰::秋风起兮木叶飞，吴江水兮鲈正肥。三千里兮家未归，恨难禁兮仰天悲。
绮怀::清代：黄景仁::几回花下坐吹箫，银汉红墙入望遥。似此星辰非昨夜，为谁风露立中宵。缠绵思尽抽残茧，宛转心伤剥后蕉。三五年时三五月，可怜杯酒不曾消。
狂夫::唐代：杜甫::万里桥西一草堂，百花潭水即沧浪。风含翠篠娟娟净，雨裛红蕖冉冉香。厚禄故人书断绝，恒饥稚子色凄凉。欲填沟壑唯疏放，自笑狂夫老更狂。
水调歌头·黄州快哉亭赠张偓佺::宋代：苏轼::落日绣帘卷，亭下水连空。知君为我新作，窗户湿青红。长记平山堂上，欹枕江南烟雨，杳杳没孤鸿。认得醉翁语，山色有无中。一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。
梅花落::南北朝：鲍照::中庭多杂树，偏为梅咨嗟。问君何独然？念其霜中能作花，露中能作实。摇荡春风媚春日，念尔零落逐寒风，徒有霜华无霜质。
西洲曲::南北朝：佚名::忆梅下西洲，折梅寄江北。单衫杏子红，双鬓鸦雏色。西洲在何处？两桨桥头渡。日暮伯劳飞，风吹乌臼树。树下即门前，门中露翠钿。开门郎不至，出门采红莲。采莲南塘秋，莲花过人头。低头弄莲子，莲子清如水。置莲怀袖中，莲心彻底红。忆郎郎不至，仰首望飞鸿。鸿飞满西洲，望郎上青楼。楼高望不见，尽日栏杆头。栏杆十二曲，垂手明如玉。卷帘天自高，海水摇空绿。海水梦悠悠，君愁我亦愁。南风知我意，吹梦到西洲。
梅花::唐代：崔道融::数萼初含雪，孤标画本难。香中别有韵，清极不知寒。横笛和愁听，斜枝倚病看。朔风如解意，容易莫摧残。
沈园二首::宋代：陆游::城上斜阳画角哀，沈园非复旧池台。伤心桥下春波绿，曾是惊鸿照影来。梦断香消四十年，沈园柳老不吹绵。此身行作稽山土，犹吊遗踪一泫然。
关山月::南北朝：徐陵::关山三五月，客子忆秦川。思妇高楼上，当窗应未眠。星旗映疏勒，云阵上祁连。战气今如此，从军复几年。
采桑子·群芳过后西湖好::宋代：欧阳修::群芳过后西湖好，狼籍残红，飞絮濛濛。垂柳阑干尽日风。笙歌散尽游人去，始觉春空。垂下帘栊，双燕归来细雨中。
桃花庵歌::明代：唐寅::桃花坞裏桃花庵，桃花庵裏桃花仙。桃花仙人种桃树，又折花枝当酒钱。酒醒只在花前坐，酒醉还须花下眠。花前花後日复日，酒醉酒醒年复年。不愿鞠躬车马前，但愿老死花酒间。车尘马足贵者趣，酒盏花枝贫者缘。若将富贵比贫贱，一在平地一在天。若将贫贱比车马，他得驱驰我得闲。世人笑我忒风颠，我咲世人看不穿。记得五陵豪杰墓，无酒无花锄作田。弘治乙丑三月桃花庵主人唐寅（原版）桃花坞里桃花庵，桃花庵里桃花仙。桃花仙人种桃树，又摘桃花换酒钱。酒醒只在花前坐，酒醉还来花下眠。半醒半醉日复日，花落花开年复年。但愿老死花酒间，不愿鞠躬车马前。车尘马足富者趣，酒盏花枝贫者缘。若将富贵比贫者，一在平地一在天。若将贫贱比车马，他得驱驰我得闲。别人笑我忒风颠，我笑他人看不穿。不见五陵豪杰墓，无花无酒锄作田。（版本一）桃花坞里桃花庵，桃花庵里桃花仙。桃花仙人种桃树，又摘桃花换酒钱。酒醒只来花下坐，酒醉还来花下眠。半醒半醉日复日，花落花开年复年。但愿老死花酒间，不愿鞠躬车马前。车尘马足富者趣，酒盏花枝贫者缘。若将富贵比贫贱，一在平地一在天。若将花酒比车马，他得驱驰我得闲。别人笑我忒风骚，我笑他人看不穿。不见五陵豪杰墓，无酒无花锄作田。（版本二）
西江月·遣兴::宋代：辛弃疾::醉里且贪欢笑，要愁那得工夫。近来始觉古人书，信著全无是处。昨夜松边醉倒，问松我醉何如。只疑松动要来扶，以手推松曰去。
闺怨::唐代：王昌龄::闺中少妇不知愁，春日凝妆上翠楼。忽见陌头杨柳色，悔教夫婿觅封侯。
偶成::宋代：朱熹::少年易学老难成，一寸光阴不可轻。未觉池塘春草梦，阶前梧叶已秋声。
论诗五首·其二::清代：赵翼::李杜诗篇万口传，至今已觉不新鲜。江山代有才人出，各领风骚数百年。
洞仙歌·泗州中秋作::宋代：晁补之::青烟幂处，碧海飞金镜。永夜闲阶卧桂影。露凉时、零乱多少寒螀，神京远，惟有蓝桥路近。 水晶帘不下，云母屏开，冷浸佳人淡脂粉。待都将许多明，付与金尊，投晓共、流霞倾尽。更携取、胡床上南楼，看玉做人间，素秋千顷。
浣溪沙·一向年光有限身::宋代：晏殊::一向年光有限身，等闲离别易销魂，酒筵歌席莫辞频。满目山河空念远，落花风雨更伤春，不如怜取眼前人。
赠孟浩然::唐代：李白::吾爱孟夫子，风流天下闻。红颜弃轩冕，白首卧松云。 醉月频中圣，迷花不事君。高山安可仰，徒此揖清芬。
村晚::宋代：雷震::草满池塘水满陂，山衔落日浸寒漪。牧童归去横牛背，短笛无腔信口吹。
咏史·郁郁涧底松::魏晋：左思::郁郁涧底松，离离山上苗。以彼径寸茎，荫此百尺条。世胄蹑高位，英俊沉下僚。地势使之然，由来非一朝。金张藉旧业，七叶珥汉貂。冯公岂不伟，白首不见招。
南乡子·和杨元素时移守密州::宋代：苏轼::东武望余杭，云海天涯两渺茫。何日功成名遂了，还乡，醉笑陪公三万场。不用诉离觞，痛饮从来别有肠。今夜送归灯火冷，河塘，堕泪羊公却姓杨。
念奴娇·中秋::宋代：苏轼::凭高眺远，见长空万里，云无留迹。桂魄飞来，光射处，冷浸一天秋碧。玉宇琼楼，乘鸾来去，人在清凉国。江山如画，望中烟树历历。我醉拍手狂歌，举杯邀月，对影成三客。起舞徘徊风露下，今夕不知何夕？便欲乘风，翻然归去，何用骑鹏翼。水晶宫里，一声吹断横笛。
将进酒::唐代：李贺::琉璃钟，琥珀浓，小槽酒滴真珠红。烹龙炮凤玉脂泣，罗帏绣幕围香风。吹龙笛，击鼍鼓；皓齿歌，细腰舞。况是青春日将暮，桃花乱落如红雨。劝君终日酩酊醉，酒不到刘伶坟上土。
无题·重帏深下莫愁堂::唐代：李商隐::重帏深下莫愁堂，卧后清宵细细长。神女生涯原是梦，小姑居处本无郎。风波不信菱枝弱，月露谁教桂叶香。直道相思了无益，未妨惆怅是清狂。
念奴娇·过洞庭::宋代：张孝祥::洞庭青草，近中秋，更无一点风色。玉界琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。应念岭表经年，孤光自照，肝胆皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。
北人食菱::明代：江盈科::　　北人生而不识菱者，仕于南方，席上啖菱，并壳入口。或曰：“食菱须去壳。”其人自护所短，曰：“我非不知，并壳者，欲以去热也。”问者曰：“北土亦有此物否？”答曰：“前山后山，何地不有？”　　夫菱生于水而非土产，此坐强不知以为知也。
清平乐·春归何处::宋代：黄庭坚::春归何处。寂寞无行路。若有人知春去处。唤取归来同住。 春无踪迹谁知。除非问取黄鹂。百啭无人能解，因风飞过蔷薇。
汉广::先秦：佚名::南有乔木，不可休思。汉有游女，不可求思。汉之广矣，不可泳思。江之永矣，不可方思。翘翘错薪，言刈其楚。之子于归，言秣其马。汉之广矣，不可泳思。江之永矣，不可方思。翘翘错薪，言刈其蒌。之子于归，言秣其驹。汉之广矣，不可泳思。江之永矣，不可方思。
浣溪沙·细雨斜风作晓寒::宋代：苏轼::元丰七年十二月二十四日，从泗州刘倩叔游南山细雨斜风作晓寒，淡烟疏柳媚晴滩。入淮清洛渐漫漫。雪沫乳花浮午盏，蓼茸蒿笋试春盘。人间有味是清欢。
淮上与友人别::唐代：郑谷::扬子江头杨柳春，杨花愁杀渡江人。 数声风笛离亭晚，君向潇湘我向秦。
羌村三首·其三::唐代：杜甫::群鸡正乱叫，客至鸡斗争。驱鸡上树木，始闻叩柴荆。父老四五人，问我久远行。手中各有携，倾榼浊复清。莫辞酒味薄，黍地无人耕。兵戈既未息，儿童尽东征。请为父老歌：艰难愧深情！歌罢仰天叹，四座泪纵横。
莲叶::唐代：郑谷::移舟水溅差差绿，倚槛风摆柄柄香。多谢浣纱人未折，雨中留得盖鸳鸯。
秋登宣城谢脁北楼::唐代：李白::江城如画里，山晚望晴空。两水夹明镜，双桥落彩虹。人烟寒橘柚，秋色老梧桐。谁念北楼上，临风怀谢公。
报任少卿书 / 报任安书::两汉：司马迁::　　太史公牛马走司马迁，再拜言。　　少卿足下：曩者辱赐书，教以慎于接物，推贤进士为务，意气勤勤恳恳。若望仆不相师，而用流俗人之言，仆非敢如此也。仆虽罢驽，亦尝侧闻长者之遗风矣。顾自以为身残处秽，动而见尤，欲益反损，是以独郁悒而无谁语。谚曰：“谁为为之？孰令听之？”盖钟子期死，伯牙终身不复鼓琴。何则？士为知己者用，女为说己者容。若仆大质已亏缺矣，虽材怀随和，行若由夷，终不可以为荣，适足以发笑而自点耳。　　书辞宜答，会东从上来，又迫贱事，相见日浅，卒卒无须臾之间，得竭指意。今少卿抱不测之罪，涉旬月，迫季冬，仆又薄从上雍，恐卒然不可为讳，是仆终已不得舒愤懑以晓左右，则长逝者魂魄私恨无穷。请略陈固陋。阙然久不报，幸勿为过。　　仆闻之：修身者，智之符也；爱施者，仁之端也；取予者，义之表也；耻辱者，勇之决也；立名者，行之极也。士有此五者，然后可以托于世，列于君子之林矣。故祸莫憯于欲利，悲莫痛于伤心，行莫丑于辱先，诟莫大于宫刑。刑余之人，无所比数，非一世也，所从来远矣。昔卫灵公与雍渠同载，孔子适陈；商鞅因景监见，赵良寒心；同子参乘，袁丝变色：自古而耻之！夫以中材之人，事有关于宦竖，莫不伤气，而况于慷慨之士乎！如今朝廷虽乏人，奈何令刀锯之余，荐天下之豪俊哉！仆赖先人绪业，得待罪辇毂下，二十余年矣。所以自惟：上之，不能纳忠效信，有奇策材力之誉，自结明主；次之，又不能拾遗补阙，招贤进能，显岩穴之士；外之，不能备行伍，攻城野战，有斩将搴旗之功；下之，不能积日累劳，取尊官厚禄，以为宗族交游光宠。四者无一遂，苟合取容，无所短长之效，可见于此矣。乡者，仆亦尝厕下大夫之列，陪外廷末议。不以此时引维纲，尽思虑，今已亏形为扫除之隶，在阘茸之中，乃欲仰首伸眉，论列是非，不亦轻朝廷、羞当世之士邪？嗟乎！嗟乎！如仆尚何言哉！尚何言哉！　　且事本末未易明也。仆少负不羁之才，长无乡曲之誉，主上幸以先人之故，使得奉薄伎，出入周卫之中。仆以为戴盆何以望天，故绝宾客之知，忘室家之业，日夜思竭其不肖之材力，务一心营职，以求亲媚于主上。而事乃有大谬不然者！　　夫仆与李陵俱居门下，素非能相善也。趣舍异路，未尝衔杯酒，接殷勤之余欢。然仆观其为人，自守奇士，事亲孝，与士信，临财廉，取予义，分别有让，恭俭下人，常思奋不顾身，以徇国家之急。其素所蓄积也，仆以为有国士之风。夫人臣出万死不顾一生之计，赴公家之难，斯已奇矣。今举事一不当，而全躯保妻子之臣随而媒孽其短，仆诚私心痛之。且李陵提步卒不满五千，深践戎马之地，足历王庭，垂饵虎口，横挑强胡，仰亿万之师，与单于连战十有余日，所杀过当。虏救死扶伤不给，旃裘之君长咸震怖，乃悉征其左、右贤王，举引弓之民，一国共攻而围之。转斗千里，矢尽道穷，救兵不至，士卒死伤如积。然陵一呼劳军，士无不起，躬自流涕，沬血饮泣，更张空弮，冒白刃，北首争死敌者。陵未没时，使有来报，汉公卿王侯皆奉觞上寿。后数日，陵败书闻，主上为之食不甘味，听朝不怡。大臣忧惧，不知所出。仆窃不自料其卑贱，见主上惨凄怛悼，诚欲效其款款之愚，以为李陵素与士大夫绝甘分少，能得人之死力，虽古之名将，不能过也。身虽陷败，彼观其意，且欲得其当而报于汉。事已无可奈何，其所摧败，功亦足以暴于天下矣。仆怀欲陈之，而未有路，适会召问，即以此指，推言陵之功，欲以广主上之意，塞睚眦之辞。未能尽明，明主不晓，以为仆沮贰师，而为李陵游说，遂下于理。拳拳之忠，终不能自列。因为诬上，卒从吏议。家贫，货赂不足以自赎，交游莫救，左右亲近不为一言。身非木石，独与法吏为伍，深幽囹圄之中，谁可告愬者！此真少卿所亲见，仆行事岂不然乎？李陵既生降，隤其家声，而仆又佴之蚕室，重为天下观笑。悲夫！悲夫！事未易一二为俗人言也。　　仆之先非有剖符丹书之功，文史星历，近乎卜祝之间，固主上所戏弄，倡优所畜，流俗之所轻也。假令仆伏法受诛，若九牛亡一毛，与蝼蚁何以异？而世又不与能死节者比，特以为智穷罪极，不能自免，卒就死耳。何也？素所自树立使然也。人固有一死，或重于泰山，或轻于鸿毛，用之所趋异也。太上不辱先，其次不辱身，其次不辱理色，其次不辱辞令，其次诎体受辱，其次易服受辱，其次关木索、被箠楚受辱，其次剔毛发、婴金铁受辱，其次毁肌肤、断肢体受辱，最下腐刑极矣！传曰“刑不上大夫。”此言士节不可不勉厉也。猛虎在深山，百兽震恐，及在槛阱之中，摇尾而求食，积威约之渐也。故士有画地为牢，势不可入；削木为吏，议不可对，定计于鲜也。今交手足，受木索，暴肌肤，受榜箠，幽于圜墙之中。当此之时，见狱吏则头抢地，视徒隶则心惕息。何者？积威约之势也。及以至是，言不辱者，所谓强颜耳，曷足贵乎！且西伯，伯也，拘于羑里；李斯，相也，具于五刑；淮阴，王也，受械于陈；彭越、张敖，南面称孤，系狱抵罪；绛侯诛诸吕，权倾五伯，囚于请室；魏其，大将也，衣赭衣，关三木；季布为朱家钳奴；灌夫受辱于居室。此人皆身至王侯将相，声闻邻国，及罪至罔加，不能引决自裁，在尘埃之中。古今一体，安在其不辱也？由此言之，勇怯，势也；强弱，形也。审矣，何足怪乎？夫人不能早自裁绳墨之外，以稍陵迟，至于鞭箠之间，乃欲引节，斯不亦远乎！古人所以重施刑于大夫者，殆为此也。　　夫人情莫不贪生恶死，念父母，顾妻子，至激于义理者不然，乃有所不得已也。今仆不幸，早失父母，无兄弟之亲，独身孤立，少卿视仆于妻子何如哉？且勇者不必死节，怯夫慕义，何处不勉焉！仆虽怯懦，欲苟活，亦颇识去就之分矣，何至自沉溺缧绁之辱哉！且夫臧获婢妾，犹能引决，况仆之不得已乎？所以隐忍苟活，幽于粪土之中而不辞者，恨私心有所不尽，鄙陋没世，而文采不表于后也。　　古者富贵而名摩灭，不可胜记，唯倜傥非常之人称焉。盖文王拘而演《周易》；仲尼厄而作《春秋》；屈原放逐，乃赋《离骚》；左丘失明，厥有《国语》；孙子膑脚，《兵法》修列；不韦迁蜀，世传《吕览》；韩非囚秦，《说难》《孤愤》；《诗》三百篇，大底圣贤发愤之所为作也。此人皆意有所郁结，不得通其道，故述往事、思来者。乃如左丘无目，孙子断足，终不可用，退而论书策，以舒其愤，思垂空文以自见。　　仆窃不逊，近自托于无能之辞，网罗天下放失旧闻，略考其行事，综其终始，稽其成败兴坏之纪，上计轩辕，下至于兹，为十表，本纪十二，书八章，世家三十，列传七十，凡百三十篇。亦欲以究天人之际，通古今之变，成一家之言。草创未就，会遭此祸，惜其不成，是以就极刑而无愠色。仆诚以著此书，藏之名山，传之其人，通邑大都，则仆偿前辱之责，虽万被戮，岂有悔哉！然此可为智者道，难为俗人言也！　　且负下未易居，下流多谤议。仆以口语遇遭此祸，重为乡党所笑，以污辱先人，亦何面目复上父母之丘墓乎？虽累百世，垢弥甚耳！是以肠一日而九回，居则忽忽若有所亡，出则不知其所往。每念斯耻，汗未尝不发背沾衣也！身直为闺阁之臣，宁得自引深藏于岩穴邪？故且从俗浮沉，与时俯仰，以通其狂惑。今少卿乃教以推贤进士，无乃与仆私心剌谬乎？今虽欲自雕琢，曼辞以自饰，无益，于俗不信，适足取辱耳。要之，死日然后是非乃定。书不能悉意，故略陈固陋。谨再拜。
稚子弄冰::宋代：杨万里::稚子金盆脱晓冰，彩丝穿取当银铮。敲成玉磬穿林响，忽作玻璃碎地声。
玉楼春·春恨::宋代：晏殊::绿杨芳草长亭路，年少抛人容易去。楼头残梦五更钟，花底离愁三月雨。无情不似多情苦，一寸还成千万缕。天涯地角有穷时，只有相思无尽处。
王孙游::南北朝：谢朓::绿草蔓如丝，杂树红英发。无论君不归，君归芳已歇。
山中问答 / 山中答俗人问::唐代：李白::问余何意栖碧山，笑而不答心自闲。桃花流水窅然去，别有天地非人间。
滥竽充数::先秦：韩非::　　齐宣王使人吹竽，必三百人。南郭处士请为王吹竽，宣王说之，廪食以数百人。宣王死，湣王立，好一一听之，处士逃。
九歌::先秦：屈原::东皇太一吉日兮辰良，穆将愉兮上皇；抚长剑兮玉珥，璆锵鸣兮琳琅；瑶席兮玉瑱，盍将把兮琼芳；蕙肴蒸兮兰藉，奠桂酒兮椒浆；扬枹兮拊鼓，疏缓节兮安歌；陈竽瑟兮浩倡；灵偃蹇兮姣服，芳菲菲兮满堂；五音纷兮繁会，君欣欣兮乐康。云中君浴兰汤兮沐芳，华采衣兮若英；灵连蜷兮既留，烂昭昭兮未央；謇将憺兮寿宫，与日月兮齐光；龙驾兮帝服，聊翱游兮周章；灵皇皇兮既降，猋远举兮云中；览冀洲兮有余，横四海兮焉穷；思夫君兮太息，极劳心兮忡忡；湘君君不行兮夷犹，蹇谁留兮中洲；美要眇兮宜修，沛吾乘兮桂舟；令沅湘兮无波，使江水兮安流；望夫君兮未来，吹参差兮谁思；驾飞龙兮北征，邅吾道兮洞庭；薜荔柏兮蕙绸，荪桡兮兰旌；望涔阳兮极浦，横大江兮扬灵；扬灵兮未极，女婵媛兮为余太息；横流涕兮潺湲，隐思君兮陫侧；桂棹兮兰枻，斵冰兮积雪；采薜荔兮水中，搴芙蓉兮木末；心不同兮媒劳，恩不甚兮轻绝；石濑兮浅浅，飞龙兮翩翩；交不忠兮怨长，期不信兮告余以不闲；朝骋骛兮江皋，夕弭节兮北渚；鸟次兮屋上，水周兮堂下；捐余玦兮江中，遗余佩兮醴浦；采芳洲兮杜若，将以遗兮下女；时不可兮再得，聊逍遥兮容与。湘夫人帝子降兮北渚，目眇眇兮愁予；袅袅兮秋风，洞庭波兮木叶下；登白薠兮骋望，与佳期兮夕张；鸟何萃兮苹中，罾何为兮木上？沅有茝兮醴有兰，思公子兮未敢言；荒忽兮远望，观流水兮潺湲；麋何食兮庭中，蛟何为兮水裔；朝驰余马兮江皋，夕济兮西澨；闻佳人兮召余，将腾驾兮偕逝；筑室兮水中，葺之兮荷盖；荪壁兮紫坛，播芳椒兮成堂；桂栋兮兰橑，辛夷楣兮药房；罔薜荔兮为帷，擗蕙櫋兮既张；白玉兮为镇，疏石兰兮为芳；芷葺兮荷屋，缭之兮杜衡；合百草兮实庭，建芳馨兮庑门；九嶷缤兮并迎，灵之来兮如云；捐余袂兮江中，遗余褋兮醴浦；搴汀洲兮杜若，将以遗兮远者；时不可兮骤得，聊逍遥兮容与！大司命广开兮天门，纷吾乘兮玄云；令飘风兮先驱，使涷雨兮洒尘；君回翔兮以下，逾空桑兮从女；纷总总兮九州，何寿夭兮在予；高飞兮安翔，乘清气兮御阴阳；吾与君兮齐速，导帝之兮九坑；灵衣兮被被，玉佩兮陆离；一阴兮一阳，众莫知兮余所为；折疏麻兮瑶华，将以遗兮离居；老冉冉兮既极，不寖近兮愈疏；乘龙兮辚辚，高驰兮冲天；结桂枝兮延伫，羌愈思兮愁人；愁人兮奈何，愿若今兮无亏；固人命兮有当，孰离合兮何为？少司命秋兰兮麋芜，罗生兮堂下；绿叶兮素华，芳菲菲兮袭予；夫人兮自有美子，荪何以兮愁苦；秋兰兮青青，绿叶兮紫茎；满堂兮美人，忽独与余兮目成；入不言兮出不辞，乘回风兮载云旗；悲莫悲兮生别离，乐莫乐兮新相知；荷衣兮蕙带，儵而来兮忽而逝；夕宿兮帝郊，君谁须兮云之际；与女沐兮咸池，曦女发兮阳之阿；望美人兮未来，临风怳兮浩歌；孔盖兮翠旌，登九天兮抚彗星；竦长剑兮拥幼艾，荪独宜兮为民正。东君暾将出兮东方，照吾槛兮扶桑；抚余马兮安驱，夜皎皎兮既明；驾龙輈兮乘雷，载云旗兮委蛇；长太息兮将上，心低徊兮顾怀；羌声色兮娱人，观者儋兮忘归；縆瑟兮交鼓，萧钟兮瑶簴；鸣篪兮吹竽，思灵保兮贤姱；翾飞兮翠曾，展诗兮会舞；应律兮合节，灵之来兮敝日；青云衣兮白霓裳，举长矢兮射天狼；操余弧兮反沦降，援北斗兮酌桂浆；撰余辔兮高驰翔，杳冥冥兮以东行。河伯与女游兮九河，冲风起兮水扬波；乘水车兮荷盖，驾两龙兮骖螭；登昆仑兮四望，心飞扬兮浩荡；日将暮兮怅忘归，惟极浦兮寤怀；鱼鳞屋兮龙堂，紫贝阙兮珠宫；灵何惟兮水中；乘白鼋兮逐文鱼，与女游兮河之渚；流澌纷兮将来下；子交手兮东行，送美人兮南浦；波滔滔兮来迎，鱼鳞鳞兮媵予。山鬼若有人兮山之阿，被薜荔兮带女萝；既含睇兮又宜笑，子慕予兮善窈窕；乘赤豹兮从文狸，辛夷车兮结桂旗；被石兰兮带杜衡，折芳馨兮遗所思；余处幽篁兮终不见天，路险难兮独后来；表独立兮山之上，云容容兮而在下；杳冥冥兮羌昼晦，东风飘兮神灵雨；留灵修兮憺忘归，岁既晏兮孰华予；采三秀兮于山间，石磊磊兮葛蔓蔓；怨公子兮怅忘归，君思我兮不得闲；山中人兮芳杜若，饮石泉兮荫松柏；君思我兮然疑作；雷填填兮雨冥冥，猿啾啾兮狖夜鸣；风飒飒兮木萧萧，思公子兮徒离忧。国殇操吴戈兮被犀甲，车错毂兮短兵接；旌蔽日兮敌若云，矢交坠兮士争先；凌余阵兮躐余行，左骖殪兮右刃伤；霾两轮兮絷四马，援玉枹兮击鸣鼓；天时怼兮威灵怒，严杀尽兮弃原野；出不入兮往不反，平原忽兮路超远；带长剑兮挟秦弓，首身离兮心不惩；诚既勇兮又以武，终刚强兮不可凌；身既死兮神以灵，魂魄毅兮为鬼雄。礼魂成礼兮会鼓，传芭兮代舞；姱女倡兮容与；春兰兮秋菊，长无绝兮终古。
舟夜书所见::清代：查慎行::月黑见渔灯，孤光一点萤。微微风簇浪，散作满河星。
忆梅::唐代：李商隐::定定住天涯，依依向物华。寒梅最堪恨，常作去年花。
多丽·咏白菊::宋代：李清照::小楼寒，夜长帘幕低垂。恨萧萧、无情风雨，夜来揉损琼肌。也不似、贵妃醉脸，也不似、孙寿愁眉。韩令偷香，徐娘傅粉，莫将比拟未新奇。细看取、屈平陶令，风韵正相宜。微风起，清芬酝藉，不减酴醿。 渐秋阑、雪清玉瘦，向人无限依依。似愁凝、汉皋解佩，似泪洒、纨扇题诗。朗月清风，浓烟暗雨，天教憔悴度芳姿。纵爱惜、不知从此，留得几多时。人情好，何须更忆，泽畔东篱。
兰溪棹歌::唐代：戴叔伦::凉月如眉挂柳湾，越中山色镜中看。兰溪三日桃花雨，半夜鲤鱼来上滩。
得胜乐·夏::元代：白朴::酷暑天，葵榴发，喷鼻香十里荷花。兰舟斜缆垂扬下，只宜辅枕簟向凉亭披襟散发。
饮中八仙歌::唐代：杜甫::知章骑马似乘船，眼花落井水底眠。汝阳三斗始朝天，道逢麴车口流涎，恨不移封向酒泉。左相日兴费万钱，饮如长鲸吸百川，衔杯乐圣称避贤。宗之潇洒美少年，举觞白眼望青天，皎如玉树临风前。苏晋长斋绣佛前，醉中往往爱逃禅。李白斗酒诗百篇，长安市上酒家眠，天子呼来不上船，自称臣是酒中仙。张旭三杯草圣传，脱帽露顶王公前，挥毫落纸如云烟。焦遂五斗方卓然，高谈雄辩惊四筵。
寄黄几复::宋代：黄庭坚::我居北海君南海，寄雁传书谢不能。桃李春风一杯酒，江湖夜雨十年灯。持家但有四立壁，治病不蕲三折肱。想见读书头已白，隔溪猿哭瘴溪藤。
端午::唐代：文秀::节分端午自谁言，万古传闻为屈原。堪笑楚江空渺渺，不能洗得直臣冤。
富人之子::宋代：苏轼::齐有富人，家累千金。其二子甚愚，其父又不教之。一日，艾子谓其父曰：“君之子虽美，而不通世务，他日曷能克其家?”父怒曰：“吾之子敏而且恃多能，岂有不通世务者耶?”艾子曰：“不须试之他，但问君之子，所食者米，从何来？若知之，吾当妄言之罪。”父遂呼其子问之。其子嘻然笑曰：“吾岂不知此也？每以布囊取来。”其父愀然改容曰：“子之愚甚也!彼米不是田中来?”艾子曰：“非其父不生其子。”
父善游::先秦：吕不韦 撰::　　有过于江上者，见人方引婴儿而欲投之江中，婴儿啼。人问其故。曰：“此其父善游。”　　其父虽善游，其子岂遽善游哉？以此任物，亦必悖矣。
节妇吟·寄东平李司空师道::唐代：张籍::君知妾有夫，赠妾双明珠。感君缠绵意，系在红罗襦。妾家高楼连苑起，良人执戟明光里。知君用心如日月，事夫誓拟同生死。还君明珠双泪垂，恨不相逢未嫁时。
人有亡斧者::先秦：吕不韦 撰::　　人有亡斧者，意其邻人之子。视其行步，窃斧也；视其颜色，窃斧也；听其言语，窃斧也；动作态度，无为而不窃斧者也。俄而掘其沟而得其斧，他日，复见其邻之子，其行动、颜色、动作皆无似窃斧者也。
古从军行::唐代：李颀::白日登山望烽火，黄昏饮马傍交河。行人刁斗风沙暗，公主琵琶幽怨多。野云万里无城郭，雨雪纷纷连大漠。胡雁哀鸣夜夜飞，胡儿眼泪双双落。闻道玉门犹被遮，应将性命逐轻车。年年战骨埋荒外，空见蒲桃入汉家。
蝶恋花·辛苦最怜天上月::清代：纳兰性德::辛苦最怜天上月，一昔如环，昔昔都成玦。若似月轮终皎洁，不辞冰雪为卿热。无那尘缘容易绝，燕子依然，软踏帘钩说。唱罢秋坟愁未歇，春丛认取双栖蝶。
代悲白头翁::唐代：刘希夷::洛阳城东桃李花，飞来飞去落谁家？洛阳女儿惜颜色，坐见落花长叹息。今年花落颜色改，明年花开复谁在？已见松柏摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，应怜半死白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台文锦绣，将军楼阁画神仙。一朝卧病无相识，三春行乐在谁边？宛转蛾眉能几时？须臾鹤发乱如丝。但看古来歌舞地，唯有黄昏鸟雀悲。
江上::宋代：王安石::江水漾西风，江花脱晚红。离情被横笛，吹过乱山东。
水调歌头·徐州中秋::宋代：苏辙::离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。
秋兴八首·其一::唐代：杜甫::玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。
登快阁::宋代：黄庭坚::痴儿了却公家事，快阁东西倚晚晴。落木千山天远大，澄江一道月分明。朱弦已为佳人绝，青眼聊因美酒横。万里归船弄长笛，此心吾与白鸥盟。
春怨::唐代：刘方平::纱窗日落渐黄昏，金屋无人见泪痕。 寂寞空庭春欲晚，梨花满地不开门。
经乱离后天恩流夜郎忆旧游书怀赠江夏韦太守良宰::唐代：李白::天上白玉京，十二楼五城。仙人抚我顶，结发受长生。 误逐世间乐，颇穷理乱情。九十六圣君，浮云挂空名。 天地赌一掷，未能忘战争。试涉霸王略，将期轩冕荣。 时命乃大谬，弃之海上行。学剑翻自哂，为文竟何成。 剑非万人敌，文窃四海声。儿戏不足道，五噫出西京。 临当欲去时，慷慨泪沾缨。叹君倜傥才，标举冠群英。 开筵引祖帐，慰此远徂征。鞍马若浮云，送余骠骑亭。 歌钟不尽意，白日落昆明。十月到幽州，戈鋋若罗星。 君王弃北海，扫地借长鲸。呼吸走百川，燕然可摧倾。 心知不得语，却欲栖蓬瀛。弯弧惧天狼，挟矢不敢张。 揽涕黄金台，呼天哭昭王。无人贵骏骨，騄耳空腾骧。 乐毅倘再生，于今亦奔亡。蹉跎不得意，驱马还贵乡。 逢君听弦歌，肃穆坐华堂。百里独太古，陶然卧羲皇。 征乐昌乐馆，开筵列壶觞。贤豪间青娥，对烛俨成行。 醉舞纷绮席，清歌绕飞梁。欢娱未终朝，秩满归咸阳。 祖道拥万人，供帐遥相望。一别隔千里，荣枯异炎凉。 炎凉几度改，九土中横溃。汉甲连胡兵，沙尘暗云海。 草木摇杀气，星辰无光彩。白骨成丘山，苍生竟何罪。 函关壮帝居，国命悬哥舒。长戟三十万，开门纳凶渠。 公卿如犬羊，忠谠醢与菹。二圣出游豫，两京遂丘墟。 帝子许专征，秉旄控强楚。节制非桓文，军师拥熊虎。 人心失去就，贼势腾风雨。惟君固房陵，诚节冠终古。 仆卧香炉顶，餐霞漱瑶泉。门开九江转，枕下五湖连。 半夜水军来，浔阳满旌旃。空名适自误，迫胁上楼船。 徒赐五百金，弃之若浮烟。辞官不受赏，翻谪夜郎天。 夜郎万里道，西上令人老。扫荡六合清，仍为负霜草。 日月无偏照，何由诉苍昊。良牧称神明，深仁恤交道。 一忝青云客，三登黄鹤楼。顾惭祢处士，虚对鹦鹉洲。 樊山霸气尽，寥落天地秋。江带峨眉雪，川横三峡流。 万舸此中来，连帆过扬州。送此万里目，旷然散我愁。 纱窗倚天开，水树绿如发。窥日畏衔山，促酒喜得月。 吴娃与越艳，窈窕夸铅红。呼来上云梯，含笑出帘栊。 对客小垂手，罗衣舞春风。宾跪请休息，主人情未极。 览君荆山作，江鲍堪动色。清水出芙蓉，天然去雕饰。 逸兴横素襟，无时不招寻。朱门拥虎士，列戟何森森。 剪凿竹石开，萦流涨清深。登台坐水阁，吐论多英音。 片辞贵白璧，一诺轻黄金。谓我不愧君，青鸟明丹心。 五色云间鹊，飞鸣天上来。传闻赦书至，却放夜郎回。 暖气变寒谷，炎烟生死灰。君登凤池去，忽弃贾生才。 桀犬尚吠尧，匈奴笑千秋。中夜四五叹，常为大国忧。 旌旆夹两山，黄河当中流。连鸡不得进，饮马空夷犹。 安得羿善射，一箭落旄头。
白鹿洞二首·其一::唐代：王贞白::读书不觉已春深，一寸光阴一寸金。不是道人来引笑，周情孔思正追寻。
乐羊子妻::南北朝：范晔::　　河南乐羊子之妻者，不知何氏之女也。　　羊子尝行路，得遗金一饼，还以与妻。妻曰：“妾闻志士不饮‘ 盗泉’之水，廉者不受嗟来之食，况拾遗求利,以污其行乎！”羊子大惭，乃捐金于野，而远寻师学。　　一年来归，妻跪问其故，羊子曰：“久行怀思，无它异也。”妻乃引刀趋机而言曰：“此织生自蚕茧，成于机杼。一丝而累，以至于寸，累寸不已，遂成丈匹。今若断斯织也，则捐失成功，稽废时日。夫子积学，当‘日知其所亡’，以就懿德；若中道而归，何异断斯织乎？”羊子感其言，复还终业，遂七年不返。　　尝有它舍鸡谬入园中，姑盗杀而食之，妻对鸡不餐而泣。姑怪问其故。妻曰：“自伤居贫，使食有它肉。”姑竟弃之。后盗欲有犯妻者，乃先劫其姑。妻闻，操刀而出。盗人曰：“释汝刀从我者可全，不从我者，则杀汝姑。”妻仰天而叹，举刀刎颈而死。盗亦不杀其姑。太守闻之，即捕杀贼盗，而赐妻缣帛，以礼葬之，号曰“贞义”。
新柳::宋代：杨万里::柳条百尺拂银塘，且莫深青只浅黄。未必柳条能蘸水，水中柳影引他长。
咸阳城东楼 / 咸阳城西楼晚眺::唐代：许浑::一上高城万里愁，蒹葭杨柳似汀洲。溪云初起日沉阁，山雨欲来风满楼。鸟下绿芜秦苑夕，蝉鸣黄叶汉宫秋。行人莫问当年事，故国东来渭水流。
蝶恋花·暖雨晴风初破冻::宋代：李清照::暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。
螽斯::先秦：佚名::螽斯羽，诜诜兮。宜尔子孙，振振兮。螽斯羽，薨薨兮。宜尔子孙，绳绳兮。螽斯羽，揖揖兮。宜尔子孙，蛰蛰兮。
奉和令公绿野堂种花::唐代：白居易::绿野堂开占物华，路人指道令公家。令公桃李满天下，何用堂前更种花。
诗经·国风·郑风::先秦：佚名::风雨凄凄，鸡鸣喈喈。既见君子，云胡不夷。风雨潇潇，鸡鸣胶胶。既见君子，云胡不瘳。风雨如晦，鸡鸣不已。既见君子，云胡不喜。
小星::先秦：佚名::嘒彼小星，三五在东。肃肃宵征，夙夜在公。寔命不同。嘒彼小星，维参与昴。肃肃宵征，抱衾与裯。寔命不犹。
新竹::清代：郑燮::新竹高于旧竹枝，全凭老干为扶持。下年再有新生者，十丈龙孙绕凤池。
忆江南·多少恨::五代：李煜::多少恨，昨夜梦魂中。还似旧时游上苑，车如流水马如龙。花月正春风。
城东早春::唐代：杨巨源::诗家清景在新春，绿柳才黄半未匀。 若待上林花似锦，出门俱是看花人。
踏莎行·候馆梅残::宋代：欧阳修::候馆梅残，溪桥柳细。草薰风暖摇征辔。离愁渐远渐无穷，迢迢不断如春水。 寸寸柔肠，盈盈粉泪。楼高莫近危阑倚。平芜尽处是春山，行人更在春山外。
千秋岁·数声鶗鴂::宋代：张先::数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日花飞雪。莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。
曲江二首::唐代：杜甫::一片花飞减却春，风飘万点正愁人。且看欲尽花经眼，莫厌伤多酒入唇。江上小堂巢翡翠，苑边高冢卧麒麟。细推物理须行乐，何用浮荣绊此身。朝回日日典春衣，每日江头尽醉归。酒债寻常行处有，人生七十古来稀。穿花蛱蝶深深见，点水蜻蜓款款飞。传语风光共流转，暂时相赏莫相违。
北风行::唐代：李白::烛龙栖寒门，光曜犹旦开。日月照之何不及此？惟有北风号怒天上来。燕山雪花大如席，片片吹落轩辕台。幽州思妇十二月，停歌罢笑双蛾摧。倚门望行人，念君长城苦寒良可哀。别时提剑救边去，遗此虎文金鞞靫。中有一双白羽箭，蜘蛛结网生尘埃。箭空在，人今战死不复回。不忍见此物，焚之已成灰。黄河捧土尚可塞，北风雨雪恨难裁。
长安春望::唐代：卢纶::东风吹雨过青山，却望千门草色闲。家在梦中何日到，春生江上几人还？川原缭绕浮云外，宫阙参差落照间。谁念为儒逢世难，独将衰鬓客秦关。
采莲曲二首::唐代：王昌龄::吴姬越艳楚王妃，争弄莲舟水湿衣。来时浦口花迎入，采罢江头月送归。荷叶罗裙一色裁，芙蓉向脸两边开。乱入池中看不见，闻歌始觉有人来。
燕歌行::唐代：高适::开元二十六年，客有从御史大夫张公出塞而还者；作《燕歌行》以示适，感征戍之事，因而和焉。汉家烟尘在东北，汉将辞家破残贼。男儿本自重横行，天子非常赐颜色。摐金伐鼓下榆关，旌旆逶迤碣石间。校尉羽书飞瀚海，单于猎火照狼山。山川萧条极边土，胡骑凭陵杂风雨。战士军前半死生，美人帐下犹歌舞。大漠穷秋塞草腓，孤城落日斗兵稀。身当恩遇常轻敌，力尽关山未解围。铁衣远戍辛勤久，玉箸应啼别离后。少妇城南欲断肠，征人蓟北空回首。边庭飘飖那可度，绝域苍茫更何有。杀气三时作阵云，寒声一夜传刁斗。相看白刃血纷纷，死节从来岂顾勋。君不见沙场征战苦，至今犹忆李将军。
自嘲::近代：鲁迅::运交华盖欲何求，未敢翻身已碰头。破帽遮颜过闹市，漏船载酒泛中流。横眉冷对千夫指，俯首甘为孺子牛。躲进小楼成一统，管他冬夏与春秋。
和子由渑池怀旧::宋代：苏轼::人生到处知何似，应似飞鸿踏雪泥。泥上偶然留指爪，鸿飞那复计东西。老僧已死成新塔，坏壁无由见旧题。往日崎岖还记否，路长人困蹇驴嘶。
吊古战场文::唐代：李华::　　浩浩乎，平沙无垠，夐不见人。河水萦带，群山纠纷。黯兮惨悴，风悲日曛。蓬断草枯，凛若霜晨。鸟飞不下，兽铤亡群。亭长告余曰：“此古战场也，常覆三军。往往鬼哭，天阴则闻。”伤心哉！秦欤汉欤？将近代欤？　　吾闻夫齐魏徭戍，荆韩召募。万里奔走，连年暴露。沙草晨牧，河冰夜渡。地阔天长，不知归路。寄身锋刃，腷臆谁愬？秦汉而还，多事四夷，中州耗斁，无世无之。古称戎夏，不抗王师。文教失宣，武臣用奇。奇兵有异于仁义，王道迂阔而莫为。呜呼噫嘻！　　吾想夫北风振漠，胡兵伺便。主将骄敌，期门受战。野竖旌旗，川回组练。法重心骇，威尊命贱。利镞穿骨，惊沙入面，主客相搏，山川震眩。声析江河，势崩雷电。至若穷阴凝闭，凛冽海隅，积雪没胫，坚冰在须。鸷鸟休巢，征马踟蹰。缯纩无温，堕指裂肤。当此苦寒，天假强胡，凭陵杀气，以相剪屠。径截辎重，横攻士卒。都尉新降，将军复没。尸踣巨港之岸，血满长城之窟。无贵无贱，同为枯骨。可胜言哉！鼓衰兮力竭，矢尽兮弦绝，白刃交兮宝刀折，两军蹙兮生死决。降矣哉，终身夷狄；战矣哉，暴骨沙砾。鸟无声兮山寂寂，夜正长兮风淅淅。魂魄结兮天沉沉，鬼神聚兮云幂幂。日光寒兮草短，月色苦兮霜白。伤心惨目，有如是耶！　　吾闻之：牧用赵卒，大破林胡，开地千里，遁逃匈奴。汉倾天下，财殚力痡。任人而已，岂在多乎！周逐猃狁，北至太原。既城朔方，全师而还。饮至策勋，和乐且闲。穆穆棣棣，君臣之间。秦起长城，竟海为关。荼毒生民，万里朱殷。汉击匈奴，虽得阴山，枕骸徧野，功不补患。　　苍苍蒸民，谁无父母？提携捧负，畏其不寿。谁无兄弟？如足如手。谁无夫妇？如宾如友。生也何恩，杀之何咎？其存其没，家莫闻知。人或有言，将信将疑。悁悁心目，寤寐见之。布奠倾觞，哭望天涯。天地为愁，草木凄悲。吊祭不至，精魂无依。必有凶年，人其流离。呜呼噫嘻！时耶命耶？从古如斯！为之奈何？守在四夷。 
玉阶怨::唐代：李白::玉阶生白露，夜久侵罗袜。却下水晶帘，玲珑望秋月。
国风·鄘风·相鼠::先秦：佚名::相鼠有皮，人而无仪！人而无仪，不死何为？相鼠有齿，人而无止！人而无止，不死何俟？相鼠有体，人而无礼，人而无礼！胡不遄死？
咏怀古迹五首·其三::唐代：杜甫::群山万壑赴荆门，生长明妃尚有村。一去紫台连朔漠，独留青冢向黄昏。画图省识春风面，环佩空归夜月魂。千载琵琶作胡语，分明怨恨曲中论。
诉衷情·夜来沉醉卸妆迟::宋代：李清照::夜来沉醉卸妆迟，梅萼插残枝。酒醒熏破春睡，梦远不成归。人悄悄，月依依，翠帘垂。更挼残蕊，更捻余香，更得些时。
扬子江::宋代：文天祥::几日随风北海游，回从扬子大江头。臣心一片磁针石，不指南方不肯休。
桂枝香·金陵怀古::宋代：王安石::登临送目，正故国晚秋，天气初肃。千里澄江似练，翠峰如簇。归帆去棹残阳里，背西风，酒旗斜矗。彩舟云淡，星河鹭起，画图难足。念往昔，繁华竞逐，叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。
山中与裴秀才迪书::唐代：王维::　　近腊月下，景气和畅，故山殊可过。足下方温经，猥不敢相烦，辄便往山中，憩感配寺，与山僧饭讫而去。　　北涉玄灞，清月映郭。夜登华子冈，辋水沦涟，与月上下。寒山远火，明灭林外。深巷寒犬，吠声如豹。村墟夜舂，复与疏钟相间。此时独坐，僮仆静默，多思曩昔，携手赋诗，步仄径，临清流也。　　当待春中，草木蔓发，春山可望，轻鲦出水，白鸥矫翼，露湿青皋，麦陇朝雊，斯之不远，倘能从我游乎？非子天机清妙者，岂能以此不急之务相邀。然是中有深趣矣！无忽。因驮黄檗人往，不一，山中人王维白。 
郑伯克段于鄢::先秦：左丘明::　　初，郑武公娶于申，曰武姜，生庄公及共叔段。庄公寤生，惊姜氏，故名曰寤生，遂恶之。爱共叔段，欲立之。亟请于武公，公弗许。　　及庄公即位，为之请制。公曰：“制，岩邑也，虢叔死焉。佗邑唯命。”请京，使居之，谓之京城大叔。祭仲曰：“都城过百雉，国之害也。先王之制：大都不过参国之一，中五之一，小九之一。今京不度，非制也，君将不堪。”公曰：“姜氏欲之，焉辟害？”对曰：“姜氏何厌之有！不如早为之所，无使滋蔓，蔓难图也。蔓草犹不可除，况君之宠弟乎！”公曰：“多行不义，必自毙，子姑待之。”　　既而大叔命西鄙北鄙贰于己。公子吕曰：“国不堪贰，君将若之何？欲与大叔，臣请事之；若弗与，则请除之。无生民心。”公曰：“无庸，将自及。”大叔又收贰以为己邑，至于廪延。子封曰：“可矣，厚将得众。”公曰：“不义，不暱，厚将崩。”　　大叔完聚，缮甲兵，具卒乘，将袭郑。夫人将启之。公闻其期，曰：“可矣！”命子封帅车二百乘以伐京。京叛大叔段，段入于鄢，公伐诸鄢。五月辛丑，大叔出奔共。　　书曰：“郑伯克段于鄢。”段不弟，故不言弟；如二君，故曰克；称郑伯，讥失教也；谓之郑志。不言出奔，难之也。　　遂寘姜氏于城颍，而誓之曰：“不及黄泉，无相见也。”既而悔之。颍考叔为颍谷封人，闻之，有献于公，公赐之食，食舍肉。公问之，对曰：“小人有母，皆尝小人之食矣，未尝君之羹，请以遗之。”公曰：“尔有母遗，繄我独无！”颍考叔曰：“敢问何谓也？”公语之故，且告之悔。对曰：“君何患焉？若阙地及泉，隧而相见，其谁曰不然？”公从之。公入而赋：“大隧之中，其乐也融融！”姜出而赋：“大隧之外，其乐也洩洩。”遂为母子如初。　　君子曰：“颍考叔，纯孝也，爱其母，施及庄公。《诗》曰：‘孝子不匮，永锡尔类。’其是之谓乎！”
三台·清明应制::宋代：万俟咏::见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。 乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。 正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。
鹧鸪天·雪照山城玉指寒::宋代：刘著::雪照山城玉指寒，一声羌管怨楼间。江南几度梅花发，人在天涯鬓已斑。星点点，月团团。倒流河汉入杯盘。翰林风月三千首，寄与吴姬忍泪看。
太常引·建康中秋夜为吕叔潜赋::宋代：辛弃疾::一轮秋影转金波，飞镜又重磨。把酒问姮娥：被白发、欺人奈何？乘风好去，长空万里，直下看山河。斫去桂婆娑，人道是、清光更多。
题弟侄书堂::唐代：杜荀鹤::何事居穷道不穷，乱时还与静时同。家山虽在干戈地，弟侄常修礼乐风。窗竹影摇书案上，野泉声入砚池中。少年辛苦终身事，莫向光阴惰寸功。
除夜 / 巴山道中除夜书怀::唐代：崔涂::迢递三巴路，羁危万里身。乱山残雪夜，孤烛异乡人。渐与骨肉远，转于僮仆亲。那堪正飘泊，明日岁华新。
春日忆李白::唐代：杜甫::白也诗无敌，飘然思不群。清新庾开府，俊逸鲍参军。渭北春天树，江东日暮云。何时一樽酒，重与细论文。
金错刀行::宋代：陆游::黄金错刀白玉装，夜穿窗扉出光芒。丈夫五十功未立，提刀独立顾八荒。京华结交尽奇士，意气相期共生死。千年史册耻无名，一片丹心报天子。尔来从军天汉滨，南山晓雪玉嶙峋。呜呼！楚虽三户能亡秦，岂有堂堂中国空无人！
清平乐·红笺小字::宋代：晏殊::红笺小字。说尽平生意。鸿雁在云鱼在水。惆怅此情难寄。 斜阳独倚西楼。遥山恰对帘钩。人面不知何处，绿波依旧东流。
西塞山怀古::唐代：刘禹锡::王濬楼船下益州，金陵王气黯然收。千寻铁锁沉江底，一片降幡出石头。人世几回伤往事，山形依旧枕寒流。今逢四海为家日，故垒萧萧芦荻秋。
中秋::唐代：司空图::闲吟秋景外，万事觉悠悠。此夜若无月，一年虚过秋。
梦微之::唐代：白居易::夜来携手梦同游，晨起盈巾泪莫收。漳浦老身三度病，咸阳宿草八回秋。君埋泉下泥销骨，我寄人间雪满头。阿卫韩郎相次去，夜台茫昧得知不？
小松::唐代：杜荀鹤::自小刺头深草里，而今渐觉出蓬蒿。 时人不识凌云木，直待凌云始道高。
少年游·离多最是::宋代：晏几道::离多最是，东西流水，终解两相逢。浅情终似，行云无定，犹到梦魂中。可怜人意，薄于云水，佳会更难重。细想从来，断肠多处，不与今番同。
硕人::先秦：佚名::硕人其颀，衣锦褧衣。齐侯之子，卫侯之妻。东宫之妹，邢侯之姨，谭公维私。手如柔荑，肤如凝脂，领如蝤蛴，齿如瓠犀，螓首蛾眉，巧笑倩兮，美目盼兮。硕人敖敖，说于农郊。四牡有骄，朱幩镳镳。翟茀以朝。大夫夙退，无使君劳。河水洋洋，北流活活。施罛濊濊，鳣鲔发发。葭菼揭揭，庶姜孽孽，庶士有朅。
和董传留别::宋代：苏轼::粗缯大布裹生涯，腹有诗书气自华。厌伴老儒烹瓠叶，强随举子踏槐花。囊空不办寻春马，眼乱行看择婿车。得意犹堪夸世俗，诏黄新湿字如鸦。
国风·邶风·绿衣::先秦：佚名::绿兮衣兮，绿衣黄里。心之忧矣，曷维其已？绿兮衣兮，绿衣黄裳。心之忧矣，曷维其亡？绿兮丝兮，女所治兮。我思古人，俾无訧兮。絺兮绤兮，凄其以风。我思古人，实获我心。
秋声赋::宋代：欧阳修::　　欧阳子方夜读书，闻有声自西南来者，悚然而听之，曰：“异哉！”初淅沥以萧飒，忽奔腾而砰湃，如波涛夜惊，风雨骤至。其触于物也，鏦鏦铮铮，金铁皆鸣；又如赴敌之兵，衔枚疾走，不闻号令，但闻人马之行声。予谓童子：“此何声也？汝出视之。”童子曰：“星月皎洁，明河在天，四无人声，声在树间。” 　　余曰：“噫嘻悲哉！此秋声也，胡为而来哉？盖夫秋之为状也：其色惨淡，烟霏云敛；其容清明，天高日晶；其气栗冽，砭人肌骨；其意萧条，山川寂寥。故其为声也，凄凄切切，呼号愤发。丰草绿缛而争茂，佳木葱茏而可悦；草拂之而色变，木遭之而叶脱。其所以摧败零落者，乃其一气之余烈。夫秋，刑官也，于时为阴；又兵象也，于行用金，是谓天地之义气，常以肃杀而为心。天之于物，春生秋实，故其在乐也，商声主西方之音，夷则为七月之律。商，伤也，物既老而悲伤；夷，戮也，物过盛而当杀。” 　　“嗟乎！草木无情，有时飘零。人为动物，惟物之灵；百忧感其心，万事劳其形；有动于中，必摇其精。而况思其力之所不及，忧其智之所不能；宜其渥然丹者为槁木，黟然黑者为星星。奈何以非金石之质，欲与草木而争荣？念谁为之戕贼，亦何恨乎秋声！” 　　童子莫对，垂头而睡。但闻四壁虫声唧唧，如助予之叹息。 
灞上秋居::唐代：马戴::灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何年致此身。
贺新郎·甚矣吾衰矣::宋代：辛弃疾::邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。甚矣吾衰矣。怅平生、交游零落，只今馀几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。一尊搔首东窗里。想渊明《停云》诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。
题诗后::唐代：贾岛::两句三年得，一吟双泪流。知音如不赏，归卧故山秋。
扁鹊见蔡桓公::先秦：韩非::　　扁鹊见蔡桓公，立有间，扁鹊曰：“君有疾在腠理，不治将恐深。”桓侯曰：“寡人无疾。”扁鹊出，桓侯曰：“医之好治不病以为功！”　　居十日，扁鹊复见，曰：“君之病在肌肤，不治将益深。”桓侯不应。扁鹊出，桓侯又不悦。　　居十日，扁鹊复见，曰：“君之病在肠胃，不治将益深。”桓侯又不应。扁鹊出，桓侯又不悦。　　居十日，扁鹊望桓侯而还走。桓侯故使人问之，扁鹊曰：“疾在腠理，汤熨之所及也；在肌肤，针石之所及也；在肠胃，火齐之所及也；在骨髓，司命之所属，无奈何也。今在骨髓，臣是以无请也。”　　居五日，桓侯体痛，使人索扁鹊，已逃秦矣。桓侯遂死。
晏子谏杀烛邹::先秦：刘向 编::　　齐景公好弋，使烛邹主鸟而亡之。公怒，诏吏欲杀之。晏子曰： “烛邹有罪三，请数之以其罪杀之。”公曰：“可。”于是召而数之公前，曰：“烛邹，汝为吾君主鸟而亡之，是罪一也；使吾君以鸟之故杀人，是罪二也；使诸侯闻之以吾君重鸟而轻士 ，是罪三也。数烛邹罪已毕，请杀之 。”公曰：“勿杀！寡人闻命矣。”
铁杵磨针::明代：郑之珍::磨针溪，在眉州象耳山下。世传李太白读书山中，未成，弃去。过小溪，逢老媪方磨铁杵，问之，曰：“欲作针。”太白感其意，还卒业。媪自言姓武。今溪旁有武氏岩。
国风·鄘风·柏舟::先秦：佚名::泛彼柏舟，亦泛其流。耿耿不寐，如有隐忧。微我无酒，以敖以游。我心匪鉴，不可以茹。亦有兄弟，不可以据。薄言往愬，逢彼之怒。我心匪石，不可转也。我心匪席，不可卷也。威仪棣棣，不可选也。忧心悄悄，愠于群小。觏闵既多，受侮不少。静言思之，寤辟有摽。日居月诸，胡迭而微？心之忧矣，如匪浣衣。静言思之，不能奋飞。
水仙子·夜雨::元代：徐再思::一声梧叶一声秋，一点芭蕉一点愁，三更归梦三更后。落灯花，棋未收，叹新丰逆旅淹留。枕上十年事，江南二老忧，都到心头。
离思五首::唐代：元稹::自爱残妆晓镜中，环钗漫篸绿丝丛。须臾日射胭脂颊，一朵红苏旋欲融。山泉散漫绕阶流，万树桃花映小楼。闲读道书慵未起，水晶帘下看梳头。红罗著压逐时新，吉了花纱嫩麴尘。第一莫嫌材地弱，些些纰缦最宜人。曾经沧海难为水，除却巫山不是云。取次花丛懒回顾，半缘修道半缘君。寻常百种花齐发，偏摘梨花与白人。今日江头两三树，可怜和叶度残春。
游子吟::唐代：李益::女羞夫婿薄，客耻主人贱。遭遇同众流，低回愧相见。君非青铜镜，何事空照面。莫以衣上尘，不谓心如练。人生当荣盛，待士勿言倦。君看白日驰，何异弦上箭。
国风·郑风·野有蔓草::先秦：佚名::野有蔓草，零露漙兮。有美一人，清扬婉兮。邂逅相遇，适我愿兮。野有蔓草，零露瀼瀼。有美一人，婉如清扬。邂逅相遇，与子偕臧。
九歌·湘夫人::先秦：屈原::帝子降兮北渚，目眇眇兮愁予。袅袅兮秋风，洞庭波兮木叶下。登白薠兮骋望，与佳期兮夕张。鸟何萃兮苹中，罾何为兮木上。沅有芷兮澧有兰，思公子兮未敢言。荒忽兮远望，观流水兮潺湲。麋何食兮庭中？蛟何为兮水裔？朝驰余马兮江皋，夕济兮西澨。闻佳人兮召予，将腾驾兮偕逝。筑室兮水中，葺之兮荷盖；荪壁兮紫坛，播芳椒兮成堂；桂栋兮兰橑，辛夷楣兮药房；罔薜荔兮为帷，擗蕙櫋兮既张；白玉兮为镇，疏石兰兮为芳；芷葺兮荷屋，缭之兮杜衡。合百草兮实庭，建芳馨兮庑门。九嶷缤兮并迎，灵之来兮如云。捐余袂兮江中，遗余褋兮澧浦。搴汀洲兮杜若，将以遗兮远者；时不可兮骤得，聊逍遥兮容与！
蚕妇::宋代：张俞::昨日入城市，归来泪满巾。遍身罗绮者，不是养蚕人。
邯郸冬至夜思家::唐代：白居易::邯郸驿里逢冬至，抱膝灯前影伴身。 想得家中夜深坐，还应说着远行人。
辋川闲居赠裴秀才迪::唐代：王维::寒山转苍翠，秋水日潺湲。倚杖柴门外，临风听暮蝉。渡头馀落日，墟里上孤烟。复值接舆醉，狂歌五柳前。
为学一首示子侄::清代：彭端淑::　　天下事有难易乎？为之，则难者亦易矣；不为，则易者亦难矣。人之为学有难易乎？学之，则难者亦易矣；不学，则易者亦难矣。　　吾资之昏，不逮人也，吾材之庸，不逮人也；旦旦而学之，久而不怠焉，迄乎成，而亦不知其昏与庸也。吾资之聪，倍人也，吾材之敏，倍人也；屏弃而不用，其与昏与庸无以异也。圣人之道，卒于鲁也传之。然则昏庸聪敏之用，岂有常哉？ 　　蜀之鄙有二僧：其一贫，其一富。贫者语于富者曰：“吾欲之南海，何如？”富者曰：“子何恃而往？”曰：“吾一瓶一钵足矣。”富者曰：“吾数年来欲买舟而下，犹未能也。子何恃而往！”越明年，贫者自南海还，以告富者，富者有惭色。 　　西蜀之去南海，不知几千里也，僧富者不能至而贫者至焉。人之立志，顾不如蜀鄙之僧哉?是故聪与敏，可恃而不可恃也；自恃其聪与敏而不学者，自败者也。昏与庸，可限而不可限也；不自限其昏与庸，而力学不倦者，自力者也。
汴京元夕::明代：李梦阳::中山孺子倚新妆，郑女燕姬独擅场。齐唱宪王春乐府，金梁桥外月如霜。
读山海经·其十::魏晋：陶渊明::精卫衔微木，将以填沧海。刑天舞干戚，猛志固常在。同物既无虑，化去不复悔。徒设在昔心，良辰讵可待。
赠别二首::唐代：杜牧::娉娉袅袅十三余，豆蔻梢头二月初。春风十里扬州路，卷上珠帘总不如。多情却似总无情，唯觉樽前笑不成。蜡烛有心还惜别，替人垂泪到天明。
过华清宫绝句三首::唐代：杜牧::长安回望绣成堆，山顶千门次第开。一骑红尘妃子笑，无人知是荔枝来。新丰绿树起黄埃，数骑渔阳探使回。霓裳一曲千峰上，舞破中原始下来。万国笙歌醉太平，倚天楼殿月分明。云中乱拍禄山舞，风过重峦下笑声。
共工怒触不周山::未知：佚名::　　昔者，共工与颛顼争为帝，怒而触不周之山，天柱折，地维绝。天倾西北，故日月星辰移焉；地不满东南，故水潦尘埃归焉。
咏蝉 / 在狱咏蝉::唐代：骆宾王::西陆蝉声唱，南冠客思深。不堪玄鬓影，来对白头吟。露重飞难进，风多响易沉。无人信高洁，谁为表予心？
画鸡::明代：唐寅::头上红冠不用裁，满身雪白走将来。平生不敢轻言语，一叫千门万户开。
破阵子·掷地刘郎玉斗::宋代：辛弃疾::为范南伯寿。时南伯为张南轩辟宰泸溪，南伯迟迟未行。因作此词以勉之。掷地刘郎玉斗，挂帆西子扁舟。千古风流今在此，万里功名莫放休。君王三百州。燕雀岂知鸿鹄，貂蝉元出兜鍪。却笑泸溪如斗大，肯把牛刀试手不？寿君双玉瓯。
湘春夜月·近清明::宋代：黄孝迈::近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。 空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。
鹊踏枝·谁道闲情抛掷久::五代：冯延巳::谁道闲情抛掷久？每到春来，惆怅还依旧。日日花前常病酒，敢辞镜里朱颜瘦。河畔青芜堤上柳，为问新愁，何事年年有？独立小桥风满袖，平林新月人归后。
无题·飒飒东风细雨来::唐代：李商隐::飒飒东风细雨来，芙蓉塘外有轻雷。金蟾啮锁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸相思一寸灰！
卜算子·不是爱风尘::宋代：严蕊::不是爱风尘，似被前缘误。花落花开自有时，总赖东君主。去也终须去，住也如何住！若得山花插满头，莫问奴归处。
赏牡丹::唐代：刘禹锡::庭前芍药妖无格，池上芙蕖净少情。唯有牡丹真国色，花开时节动京城。
庐山谣寄卢侍御虚舟::唐代：李白::我本楚狂人，凤歌笑孔丘。手持绿玉杖，朝别黄鹤楼。五岳寻仙不辞远，一生好入名山游。庐山秀出南斗傍，屏风九叠云锦张。影落明湖青黛光，金阙前开二峰长，银河倒挂三石梁。香炉瀑布遥相望，回崖沓嶂凌苍苍。翠影红霞映朝日，鸟飞不到吴天长。登高壮观天地间，大江茫茫去不还。黄云万里动风色，白波九道流雪山。好为庐山谣，兴因庐山发。闲窥石镜清我心，谢公行处苍苔没。早服还丹无世情，琴心三叠道初成。遥见仙人彩云里，手把芙蓉朝玉京。先期汗漫九垓上，愿接卢敖游太清。
对雪::唐代：杜甫::战哭多新鬼，愁吟独老翁。乱云低薄暮，急雪舞回风。瓢弃尊无绿，炉存火似红。数州消息断，愁坐正书空。
诉衷情·永夜抛人何处去::唐代：顾夐::永夜抛人何处去？绝来音。香阁掩，眉敛，月将沉。争忍不相寻？怨孤衾。换我心，为你心，始知相忆深。
遣悲怀三首·其二::唐代：元稹::昔日戏言身后意，今朝都到眼前来。衣裳已施行看尽，针线犹存未忍开。尚想旧情怜婢仆，也曾因梦送钱财。诚知此恨人人有，贫贱夫妻百事哀。
国风·周南·芣苢::先秦：佚名::采采芣苢，薄言采之。采采芣苢，薄言有之。采采芣苢，薄言掇之。采采芣苢，薄言捋之。采采芣苢，薄言袺之。采采芣苢，薄言襭之。
卖柑者言::明代：刘基::　　杭有卖果者，善藏柑，涉寒暑不溃。出之烨然，玉质而金色。置于市，贾十倍，人争鬻之。　　予贸得其一，剖之，如有烟扑口鼻，视其中，则干若败絮。予怪而问之曰：“若所市于人者，将以实笾豆，奉祭祀，供宾客乎？将炫外以惑愚瞽也？甚矣哉，为欺也！”　　卖者笑曰：“吾业是有年矣，吾赖是以食吾躯。吾售之，人取之，未尝有言，而独不足子所乎？世之为欺者不寡矣，而独我也乎？吾子未之思也。　　今夫佩虎符、坐皋比者，洸洸乎干城之具也，果能授孙、吴之略耶？ 峨大冠、 拖长绅者，昂昂乎庙堂之器也，果能建伊、皋之业耶？盗起而不知御，民困而不知救，吏奸而不知禁，法斁而不知理，坐糜廪粟而不知耻。观其坐高堂，骑大马，醉醇醴而饫肥鲜者，孰不巍巍乎可畏，赫赫乎可象也？又何往而不金玉其外，败絮其中也哉？今子是之不察，而以察吾柑！”　　予默默无以应。退而思其言，类东方生滑稽之流。岂其愤世疾邪者耶？而托于柑以讽耶？ 
归园田居·其二::魏晋：陶渊明::野外罕人事，穷巷寡轮鞅。白日掩荆扉，虚室绝尘想。时复墟曲中，披草共来往。相见无杂言，但道桑麻长。桑麻日已长，我土日已广。常恐霜霰至，零落同草莽。
秋思::宋代：陆游::利欲驱人万火牛，江湖浪迹一沙鸥。日长似岁闲方觉，事大如天醉亦休。砧杵敲残深巷月，井梧摇落故园秋。欲舒老眼无高处，安得元龙百尺楼。
望驿台::唐代：白居易::靖安宅里当窗柳，望驿台前扑地花。两处春光同日尽，居人思客客思家。
国风·邶风·式微::先秦：佚名::式微，式微，胡不归？微君之故，胡为乎中露！式微，式微，胡不归？微君之躬，胡为乎泥中！
读孟尝君传::宋代：王安石::　　世皆称孟尝君能得士，士以故归之，而卒赖其力以脱于虎豹之秦。嗟乎！孟尝君特鸡鸣狗盗之雄耳，岂足以言得士？不然，擅齐之强，得一士焉，宜可以南面而制秦，尚何取鸡鸣狗盗之力哉？夫鸡鸣狗盗之出其门，此士之所以不至也。
积雨辋川庄作 / 秋归辋川庄作::唐代：王维::积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑。
天仙子·水调数声持酒听::宋代：张先::水调数声持酒听，午醉醒来愁未醒。送春春去几时回？临晚镜，伤流景，往事后期空记省。沙上并禽池上暝，云破月来花弄影。重重帘幕密遮灯，风不定，人初静，明日落红应满径。
梦江南·千万恨::唐代：温庭筠::千万恨，恨极在天涯。山月不知心里事，水风空落眼前花，摇曳碧云斜。
己亥岁二首·僖宗广明元年::唐代：曹松::泽国江山入战图，生民何计乐樵苏。 凭君莫话封侯事，一将功成万骨枯。 传闻一战百神愁，两岸强兵过未休。 谁道沧江总无事，近来长共血争流。
鹧鸪::唐代：郑谷::暖戏烟芜锦翼齐，品流应得近山鸡。雨昏青草湖边过，花落黄陵庙里啼。游子乍闻征袖湿，佳人才唱翠眉低。相呼相应湘江阔，苦竹丛深日向西。
临江仙·夜登小阁忆洛中旧游::宋代：陈与义::忆昔午桥桥上饮，坐中多是豪英。长沟流月去无声。杏花疏影里，吹笛到天明。 二十余年如一梦，此身虽在堪惊。闲登小阁看新晴。古今多少事，渔唱起三更。
题龙阳县青草湖::元代：唐珙::西风吹老洞庭波，一夜湘君白发多。醉后不知天在水，满船清梦压星河。
竹枝词·山桃红花满上头::唐代：刘禹锡::山桃红花满上头，蜀江春水拍山流。花红易衰似郎意，水流无限似侬愁。
三人成虎::两汉：刘向::　　庞葱与太子质于邯郸，谓魏王曰：‘今一人言市有虎，王信之乎？’王曰：‘否。’‘二人言市有虎，王信之乎？’王曰：‘寡人疑之矣。’‘三人言市有虎，王信之乎？’王曰：‘寡人信之矣。’庞葱曰：‘夫市之无虎明矣，然而三人言而成虎。今邯郸去大梁也远于市，而议臣者过于三人，愿王察之。’王曰：‘寡人自为知。’于是辞行，而谗言先至。后太子罢质，果不得见。
早春呈水部张十八员外二首::唐代：韩愈::天街小雨润如酥，草色遥看近却无。最是一年春好处，绝胜烟柳满皇都。莫道官忙身老大，即无年少逐春心。凭君先到江头看，柳色如今深未深。
蝶恋花·阅尽天涯离别苦::清代：王国维::阅尽天涯离别苦，不道归来，零落花如许。花底相看无一语，绿窗春与天俱莫。待把相思灯下诉，一缕新欢，旧恨千千缕。最是人间留不住，朱颜辞镜花辞树。
海棠春·已未清明对海棠有赋::宋代：吴潜::海棠亭午沾疏雨。便一饷、胭脂尽吐。老去惜花心，相对花无语。 羽书万里飞来处。报扫荡、狐嗥兔舞。濯锦古江头，飞景还如许。
怨::明代：冯小青::新妆竟与画图争，知是昭阳第几名？瘦影自临春水照，卿须怜我我怜卿。
卜算子·答施::宋代：乐婉::相思似海深，旧事如天远。泪滴千千万万行，更使人、愁肠断。要见无因见，拚了终难拚。若是前生未有缘，待重结、来生愿。
听弹琴::唐代：刘长卿::泠泠七弦上，静听松风寒。古调虽自爱，今人多不弹。
晚晴::唐代：李商隐::深居俯夹城，春去夏犹清。天意怜幽草，人间重晚晴。 并添高阁迥，微注小窗明。越鸟巢干后，归飞体更轻。
东栏梨花::宋代：苏轼::梨花淡白柳深青，柳絮飞时花满城。惆怅东栏一株雪，人生看得几清明。
雨晴::唐代：王驾::雨前初见花间蕊，雨后兼无叶里花。蛱蝶飞来过墙去，却疑春色在邻家。 雨前初见花间蕊，雨后全无叶底花。蜂蝶纷纷过墙去，却疑春色在邻家。
终南山::唐代：王维::太乙近天都，连山接海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。
醉赠刘二十八使君::唐代：白居易::为我引杯添酒饮，与君把箸击盘歌。诗称国手徒为尔，命压人头不奈何。举眼风光长寂寞，满朝官职独蹉跎。亦知合被才名折，二十三年折太多。
满庭芳·山抹微云::宋代：秦观::山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。
点绛唇·闺思::宋代：李清照::寂寞深闺，柔肠一寸愁千缕。惜春春去。几点催花雨。倚遍阑干，只是无情绪。人何处。连天衰草，望断归来路。
李白墓::唐代：白居易::采石江边李白坟，绕田无限草连云。可怜荒垄穷泉骨，曾有惊天动地文。但是诗人多薄命，就中沦落不过君。 
汉江临泛 / 汉江临眺::唐代：王维::楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。
送别诗::隋代：佚名::杨柳青青著地垂，杨花漫漫搅天飞。柳条折尽花飞尽，借问行人归不归？
夏夜追凉::宋代：杨万里::夜热依然午热同，开门小立月明中。竹深树密虫鸣处，时有微凉不是风。
咏早梅 / 扬州法曹梅花盛开::南北朝：何逊::兔园标物序，惊时最是梅。衔霜当路发，映雪拟寒开。枝横却月观，花绕凌风台。朝洒长门泣，夕驻临邛杯。应知早飘落，故逐上春来。
咏柳::宋代：曾巩::乱条犹未变初黄，倚得东风势便狂。解把飞花蒙日月，不知天地有清霜。
墨梅::宋代：张嵲::山边幽谷水边村，曾被疏花断客魂。犹恨东风无意思，更吹烟雨暗黄昏。
岁暮到家 / 岁末到家::清代：蒋士铨::爱子心无尽，归家喜及辰。寒衣针线密，家信墨痕新。见面怜清瘦，呼儿问苦辛。低徊愧人子，不敢叹风尘。
凉州词::唐代：孟浩然::浑成紫檀金屑文，作得琵琶声入云。 胡地迢迢三万里，那堪马上送明君。 异方之乐令人悲，羌笛胡笳不用吹。 坐看今夜关山月，思杀边城游侠儿。
郊行即事::宋代：程颢::芳原绿野恣行事，春入遥山碧四围。兴逐乱红穿柳巷，困临流水坐苔矶。莫辞盏酒十分劝，只恐风花一片飞。况是清明好天气，不妨游衍莫忘归。
丰乐亭游春·其三::宋代：欧阳修::红树青山日欲斜，长郊草色绿无涯。游人不管春将老，来往亭前踏落花。
宋定伯捉鬼::魏晋：干宝::　　南阳宋定伯,年少时，夜行逢鬼。问之，鬼言：“我是鬼。”鬼问：“汝复谁？”定伯诳之，言：“我亦鬼。”鬼问：“欲至何所？”答曰：“欲至宛市。”鬼言：“我亦欲至宛市。”遂行。　　数里，鬼言：“步行太亟，可共递相担，何如？”定伯曰：“大善。”鬼便先担定伯数里。鬼言：“卿太重，将非鬼也？”定伯言：“我新鬼，故身重耳。”定伯因复担鬼，鬼略无重。如是再三。定伯复言：“我新鬼，不知有何所畏忌？”鬼答言：“惟不喜人唾。”于是共行。道遇水，定伯令鬼先渡，听之，了然无声音。定伯自渡，漕漼作声。鬼复言：“何以作声？”定伯曰：“新死，不习渡水故耳，勿怪吾也。”　　行欲至宛市，定伯便担鬼著肩上，急持之。鬼大呼，声咋咋然，索下，不复听之。径至宛市中下著地，化为一羊，便卖之恐其变化，唾之。得钱千五百，乃去。于时石崇言：“定伯卖鬼,得钱千五百文。”
临江仙·梅::宋代：李清照::庭院深深深几许，云窗雾阁春迟。为谁憔悴损芳姿。夜来清梦好，应是发南枝。 玉瘦檀轻无限恨，南楼羌管休吹。浓香吹尽有谁知。暖风迟日也，别到杏花肥。
于易水送人 / 于易水送别::唐代：骆宾王::此地别燕丹，壮士发冲冠。昔时人已没，今日水犹寒。
国风·卫风·淇奥::先秦：佚名::瞻彼淇奥，绿竹猗猗。有匪君子，如切如磋，如琢如磨。瑟兮僩兮，赫兮咺兮。有匪君子，终不可谖兮。瞻彼淇奥，绿竹青青。有匪君子，充耳琇莹，会弁如星。瑟兮僩兮，赫兮咺兮。有匪君子，终不可谖兮。瞻彼淇奥，绿竹如箦。有匪君子，如金如锡，如圭如璧。宽兮绰兮，猗重较兮。善戏谑兮，不为虐兮。
水调歌头·送章德茂大卿使虏::宋代：陈亮::不见南师久，漫说北群空。当场只手，毕竟还我万夫雄。自笑堂堂汉使，得似洋洋河水，依旧只流东？且复穹庐拜，会向藁街逢！尧之都，舜之壤，禹之封。于中应有，一个半个耻臣戎！万里腥膻如许，千古英灵安在，磅礴几时通？胡运何须问，赫日自当中！
蒹葭::唐代：杜甫::摧折不自守，秋风吹若何。暂时花戴雪，几处叶沉波。体弱春风早，丛长夜露多。江湖后摇落，亦恐岁蹉跎。
赴戍登程口占示家人二首::清代：林则徐::出门一笑莫心哀，浩荡襟怀到处开。时事难从无过立，达官非自有生来。风涛回首空三岛，尘壤从头数九垓。休信儿童轻薄语，嗤他赵老送灯台。力微任重久神疲，再竭衰庸定不支。苟利国家生死以，岂因祸福避趋之。谪居正是君恩厚，养拙刚于戍卒宜。戏与山妻谈故事，试吟断送老头皮。
长安秋望::唐代：杜牧::楼倚霜树外，镜天无一毫。南山与秋色，气势两相高。
永遇乐·落日熔金::宋代：李清照::落日熔金，暮云合璧，人在何处。染柳烟浓，吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。
国风·召南·鹊巢::先秦：佚名::维鹊有巢，维鸠居之。之子于归，百两御之。维鹊有巢，维鸠方之。之子于归，百两将之。维鹊有巢，维鸠盈之。之子于归，百两成之。
金铜仙人辞汉歌::唐代：李贺::魏明帝青龙元年八月，诏宫官牵车西取汉孝武捧露盘仙人，欲立置前殿。宫官既拆盘，仙人临载，乃潸然泪下。唐诸王孙李长吉遂作《金铜仙人辞汉歌》。茂陵刘郎秋风客，夜闻马嘶晓无迹。画栏桂树悬秋香，三十六宫土花碧。魏官牵车指千里，东关酸风射眸子。空将汉月出宫门，忆君清泪如铅水。衰兰送客咸阳道，天若有情天亦老。携盘独出月荒凉，渭城已远波声小。
行军九日思长安故园::唐代：岑参::强欲登高去，无人送酒来。遥怜故园菊，应傍战场开。
西江月·顷在黄州::宋代：苏轼::顷在黄州，春夜行蕲水中，过酒家饮，酒醉，乘月至一溪桥上，解鞍，由肱醉卧少休。及觉已晓，乱山攒拥，流水锵然，疑非尘世也。书此语桥柱上。照野弥弥浅浪，横空隐隐层霄。障泥未解玉骢骄，我欲醉眠芳草。可惜一溪风月，莫教踏碎琼瑶。解鞍欹枕绿杨桥，杜宇一声春晓。
浣溪沙·淡荡春光寒食天::宋代：李清照::淡荡春光寒食天，玉炉沉水袅残烟。梦回山枕隐花钿。 海燕未来人斗草，江梅已过柳生绵。黄昏疏雨湿秋千。
台城::唐代：韦庄::江雨霏霏江草齐，六朝如梦鸟空啼。 无情最是台城柳，依旧烟笼十里堤。
春兴::唐代：武元衡::杨柳阴阴细雨晴，残花落尽见流莺。春风一夜吹乡梦，又逐春风到洛城。
江城子·西城杨柳弄春柔::宋代：秦观::西城杨柳弄春柔，动离忧，泪难收。犹记多情、曾为系归舟。碧野朱桥当日事，人不见，水空流。韶华不为少年留，恨悠悠，几时休？飞絮落花时候、一登楼。便作春江都是泪，流不尽，许多愁。
浪淘沙·借问江潮与海水::唐代：白居易::借问江潮与海水，何似君情与妾心？相恨不如潮有信，相思始觉海非深。
伐檀::先秦：佚名::坎坎伐檀兮，置之河之干兮。河水清且涟猗。不稼不穑，胡取禾三百廛兮？不狩不猎，胡瞻尔庭有县貆兮？彼君子兮，不素餐兮！坎坎伐辐兮，置之河之侧兮。河水清且直猗。不稼不穑，胡取禾三百亿兮？不狩不猎，胡瞻尔庭有县特兮？彼君子兮，不素食兮！坎坎伐轮兮，置之河之漘兮。河水清且沦猗。不稼不穑，胡取禾三百囷兮？不狩不猎，胡瞻尔庭有县鹑兮？彼君子兮，不素飧兮！
行路难·其二::唐代：李白::大道如青天，我独不得出。羞逐长安社中儿，赤鸡白雉赌梨栗。弹剑作歌奏苦声，曳裾王门不称情。淮阴市井笑韩信，汉朝公卿忌贾生。君不见昔时燕家重郭隗，拥篲折节无嫌猜。剧辛乐毅感恩分，输肝剖胆效英才。昭王白骨萦蔓草，谁人更扫黄金台？行路难，归去来！
辛夷坞::唐代：王维::木末芙蓉花，山中发红萼。涧户寂无人，纷纷开且落。
马上作::明代：戚继光::南北驱驰报主情，江花边草笑平生。一年三百六十日，多是横戈马上行。
鹧鸪天·有客慨然谈功名因追念少年时事戏作::宋代：辛弃疾::壮岁旌旗拥万夫，锦襜突骑渡江初。燕兵夜娖银胡觮，汉箭朝飞金仆姑。追往事，叹今吾，春风不染白髭须。却将万字平戎策，换得东家种树书。
短歌行::唐代：李白::白日何短短，百年苦易满。苍穹浩茫茫，万劫太极长。麻姑垂两鬓，一半已成霜。天公见玉女，大笑亿千场。吾欲揽六龙，回车挂扶桑。北斗酌美酒，劝龙各一觞。富贵非所愿，与人驻颜光。
国风·周南·兔罝::先秦：佚名::肃肃兔罝，椓之丁丁。赳赳武夫，公侯干城。肃肃兔罝，施于中逵。赳赳武夫，公侯好仇。肃肃兔罝，施于中林。赳赳武夫，公侯腹心。
邴原泣学::明代：礼赞::邴原少孤，数岁时，过书舍而泣。师曰：“童子何泣？”原曰：“孤者易伤，贫者易感。夫书者，凡得学者，有亲也。一则愿其不孤，二则羡其得学，中心伤感，故泣耳。”师恻然曰：“欲书可耳!”原曰：“无钱资。”师曰：“童子苟有志,吾徒相教,不求资也。”于是遂就书。一冬之间，诵《孝经》《论语》。
人日思归::隋代：薛道衡::入春才七日，离家已二年。人归落雁后，思发在花前。
西江夜行::唐代：张九龄::遥夜人何在，澄潭月里行。悠悠天宇旷，切切故乡情。外物寂无扰，中流澹自清。念归林叶换，愁坐露华生。犹有汀洲鹤，宵分乍一鸣。
葬花吟::清代：曹雪芹::花谢花飞花满天，红消香断有谁怜？游丝软系飘春榭，落絮轻沾扑绣帘。闺中女儿惜春暮，愁绪满怀无释处。手把花锄出绣帘，忍踏落花来复去。柳丝榆荚自芳菲，不管桃飘与李飞；桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼；明媚鲜妍能几时，一朝漂泊难寻觅。花开易见落难寻，阶前愁杀葬花人，独倚花锄泪暗洒，洒上空枝见血痕。杜鹃无语正黄昏，荷锄归去掩重门；青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去未闻。昨宵庭外悲歌发，知是花魂与鸟魂？花魂鸟魂总难留，鸟自无言花自羞；愿侬此日生双翼，随花飞到天尽头。天尽头，何处有香丘？未若锦囊收艳骨，一抔净土掩风流。质本洁来还洁去，强于污淖陷渠沟。尔今死去侬收葬，未卜侬身何日丧？侬今葬花人笑痴，他年葬侬知是谁？试看春残花渐落，便是红颜老死时；一朝春尽红颜老，花落人亡两不知！——程高通行本花谢花飞飞满天，红消香断有谁怜？游丝软系飘春榭，落絮轻沾扑绣帘。闺中女儿惜春暮，愁绪满怀无释处。手把花锄出绣帘，忍踏落花来复去？柳丝榆荚自芳菲，不管桃飘与李飞。桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼。明媚鲜妍能几时？一朝漂泊难寻觅。花开易见落难寻，阶前闷死葬花人。独倚花锄泪暗洒，洒上空枝见血痕。杜鹃无语正黄昏，荷锄归去掩重门。青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去不闻。昨宵庭外悲歌发，知是花魂与鸟魂。花魂鸟魂总难留，鸟自无言花自羞。愿奴胁下生双翼，随花飞到天尽头。天尽头，何处有香丘？未若锦囊收艳骨，一抷净土掩风流！质本洁来还洁去，强于污淖陷渠沟。尔今死去侬收葬，未卜侬身何日丧？侬今葬花人笑痴，他年葬侬知有谁？试看春残花渐落，便是红颜老死时。一朝春尽红颜老，花落人亡两不知！——甲戌本花谢花飞花满天，红消香断有谁怜？游丝软系飘春榭，落絮轻沾扑绣帘。帘中女儿惜春莫，愁绪满怀无处诉。手把花锄出绣帘，忍踏落花来复去？柳丝榆荚自芳菲，不管桃飘与柳飞。桃李明年能再发，明岁闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼。明媚鲜妍能几时？一朝漂泊难寻觅。花开易见落难寻，阶前闷杀葬花人。独把香锄泪暗洒，洒上花枝见血痕。杜鹃无语正黄昏，荷锄归去掩重门。青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去不闻。昨宵庭外悲歌发，知是花魂与鸟魂。花魂鸟魂总难留，鸟自无言花自羞。愿奴胁下生双翼，随花飞落天尽头。天尽头，何处有香丘？未若锦囊收艳骨，一抔冷土掩风流。质本洁来还洁去，强于污淖陷渠沟。尔今死去奴收葬，未卜奴身何日亡？奴今葬花人笑痴，他年葬奴知是谁？试看春残花渐落，便是红颜老死时！一朝春尽红颜老，花落人亡两不知。——周汝昌校本
关山月::宋代：陆游::和戎诏下十五年，将军不战空临边。朱门沉沉按歌舞，厩马肥死弓断弦。戍楼刁斗催落月，三十从军今白发。笛里谁知壮士心，沙头空照征人骨。中原干戈古亦闻，岂有逆胡传子孙！遗民忍死望恢复，几处今宵垂泪痕。
山花子·风絮飘残已化萍::清代：纳兰性德::风絮飘残已化萍，泥莲刚倩藕丝萦。珍重别拈香一瓣，记前生。人到情多情转薄，而今真个不多情。又到断肠回首处，泪偷零。
清平乐·独宿博山王氏庵::宋代：辛弃疾::绕床饥鼠，蝙蝠翻灯舞。屋上松风吹急雨，破纸窗间自语。平生塞北江南，归来华发苍颜。布被秋宵梦觉，眼前万里江山。
戏问花门酒家翁::唐代：岑参::老人七十仍沽酒，千壶百瓮花门口。 道傍榆荚巧似钱，摘来沽酒君肯否。
玉蝴蝶·望处雨收云断::宋代：柳永::望处雨收云断，凭阑悄悄，目送秋光。晚景萧疏，堪动宋玉悲凉。水风轻，蘋花渐老，月露冷、梧叶飘黄。遣情伤。故人何在，烟水茫茫。 难忘，文期酒会，几孤风月，屡变星霜。海阔山遥，未知何处是潇湘。念双燕、难凭远信，指暮天、空识归航。黯相望。断鸿声里，立尽斜阳。
小石城山记::唐代：柳宗元::　　自西山道口径北，逾黄茅岭而下，有二道：其一西出，寻之无所得；其一少北而东，不过四十丈，土断而川分，有积石横当其垠。其上为睥睨、梁欐之形，其旁出堡坞，有若门焉。窥之正黑，投以小石，洞然有水声，其响之激越，良久乃已。环之可上，望甚远，无土壤而生嘉树美箭，益奇而坚，其疏数偃仰，类智者所施设也。　　噫！吾疑造物者之有无久矣。及是，愈以为诚有。又怪其不为之中州，而列是夷狄，更千百年不得一售其伎，是固劳而无用。神者傥不宜如是，则其果无乎？或曰：“以慰夫贤而辱于此者。”或曰：“其气之灵，不为伟人,而独为是物，故楚之南少人而多石。”是二者，余未信之。 
从军行::隋代：卢思道::朔方烽火照甘泉，长安飞将出祁连。犀渠玉剑良家子，白马金羁侠少年。平明偃月屯右地，薄暮鱼丽逐左贤。谷中石虎经衔箭，山上金人曾祭天。天涯一去无穷已，蓟门迢递三千里。朝见马岭黄沙合，夕望龙城阵云起。庭中奇树已堪攀，塞外征人殊未还。白云初下天山外，浮云直向五原间。关山万里不可越，谁能坐对芳菲月。流水本自断人肠，坚冰旧来伤马骨。边庭节物与华异，冬霰秋霜春不歇。长风萧萧渡水来，归雁连连映天没。从军行，军行万里出龙庭，单于渭桥今已拜，将军何处觅功名。
行香子·天与秋光::宋代：李清照::天与秋光，转转情伤，探金英知近重阳。薄衣初试，绿蚁新尝，渐一番风，一番雨，一番凉。黄昏院落，凄凄惶惶，酒醒时往事愁肠。那堪永夜，明月空床。闻砧声捣，蛩声细，漏声长。
闻乐天授江州司马::唐代：元稹::残灯无焰影幢幢，此夕闻君谪九江。 垂死病中惊坐起，暗风吹雨入寒窗。
塞下曲::唐代：许浑::夜战桑乾北，秦兵半不归。朝来有乡信，犹自寄寒衣。
长命女·春日宴::五代：冯延巳::春日宴，绿酒一杯歌一遍。再拜陈三愿：一愿郎君千岁，二愿妾身常健，三愿如同梁上燕，岁岁长相见。
送春 / 春晚::宋代：王令::三月残花落更开，小檐日日燕飞来。子规夜半犹啼血，不信东风唤不回。
次韵陆佥宪元日春晴::明代：王守仁::城里夕阳城外雪，相将十里异阴晴。也知造物曾何意，底事人心苦未平。柏府楼台衔倒影，茅茨松竹泻寒声。布衾莫谩愁僵卧，积素还多达曙明。
同儿辈赋未开海棠::金朝：元好问::枝间新绿一重重， 小蕾深藏数点红。爱惜芳心莫轻吐， 且教桃李闹春风。
金陵晚望::唐代：高蟾::曾伴浮云归晚翠，犹陪落日泛秋声。世间无限丹青手，一片伤心画不成。
九日::唐代：李白::今日云景好，水绿秋山明。携壶酌流霞，搴菊泛寒荣。地远松石古，风扬弦管清。窥觞照欢颜，独笑还自倾。落帽醉山月，空歌怀友生。
咏华山::宋代：寇准::只有天在上，更无山与齐。举头红日近，回首白云低。
送梓州李使君::唐代：王维::万壑树参天，千山响杜鹃。山中一夜雨，树杪百重泉。汉女输橦布，巴人讼芋田。文翁翻教授，不敢倚先贤。
与诸子登岘山::唐代：孟浩然::人事有代谢，往来成古今。江山留胜迹，我辈复登临。水落鱼梁浅，天寒梦泽深。羊公碑尚在，读罢泪沾襟。
夏日南亭怀辛大::唐代：孟浩然::山光忽西落，池月渐东上。散发乘夕凉，开轩卧闲敞。荷风送香气，竹露滴清响。欲取鸣琴弹，恨无知音赏。感此怀故人，中宵劳梦想。
桑茶坑道中::宋代：杨万里::晴明风日雨干时，草满花堤水满溪。童子柳阴眠正着，一牛吃过柳阴西。
五人墓碑记::明代：张溥::　　五人者，盖当蓼洲周公之被逮，激于义而死焉者也。至于今，郡之贤士大夫请于当道，即除魏阉废祠之址以葬之；且立石于其墓之门，以旌其所为。呜呼，亦盛矣哉！　　夫五人之死，去今之墓而葬焉，其为时止十有一月耳。夫十有一月之中，凡富贵之子，慷慨得志之徒，其疾病而死，死而湮没不足道者，亦已众矣；况草野之无闻者欤？独五人之皦皦，何也？　　予犹记周公之被逮，在丙寅三月之望。吾社之行为士先者，为之声义，敛赀财以送其行，哭声震动天地。缇骑按剑而前，问：“谁为哀者？”众不能堪，抶而仆之。是时以大中丞抚吴者为魏之私人毛一鹭，公之逮所由使也；吴之民方痛心焉，于是乘其厉声以呵，则噪而相逐。中丞匿于溷藩以免。既而以吴民之乱请于朝，按诛五人，曰颜佩韦、杨念如、马杰、沈扬、周文元，即今之傫然在墓者也。　　然五人之当刑也，意气扬扬，呼中丞之名而詈之，谈笑以死。断头置城上，颜色不少变。有贤士大夫发五十金，买五人之头而函之，卒与尸合。故今之墓中全乎为五人也。　　嗟乎！大阉之乱，缙绅而能不易其志者，四海之大，有几人欤？而五人生于编伍之间，素不闻诗书之训，激昂大义，蹈死不顾，亦曷故哉？且矫诏纷出，钩党之捕遍于天下，卒以吾郡之发愤一击，不敢复有株治；大阉亦逡巡畏义，非常之谋难于猝发，待圣人之出而投缳道路，不可谓非五人之力也。　　由是观之，则今之高爵显位，一旦抵罪，或脱身以逃，不能容于远近，而又有剪发杜门，佯狂不知所之者，其辱人贱行，视五人之死，轻重固何如哉？是以蓼洲周公忠义暴于朝廷，赠谥褒美，显荣于身后；而五人亦得以加其土封，列其姓名于大堤之上，凡四方之士无不有过而拜且泣者，斯固百世之遇也。不然，令五人者保其首领，以老于户牖之下，则尽其天年，人皆得以隶使之，安能屈豪杰之流，扼腕墓道，发其志士之悲哉？故余与同社诸君子，哀斯墓之徒有其石也，而为之记，亦以明死生之大，匹夫之有重于社稷也。　　贤士大夫者，冏卿因之吴公，太史文起文公、孟长姚公也。
风入松·危楼古镜影犹寒::宋代：张炎::危楼古镜影犹寒。倒景忽相看。桃花不识东西晋，想如今、也梦邯郸。缥缈神仙海上，飘零图画人间。宝光丹气共回环。水弱小舟闲。秋风难老三珠树，尚依依、脆管清弹。说与霓裳莫舞，银桥不到深山。
牧童词::唐代：李涉::朝牧牛，牧牛下江曲。夜牧牛，牧牛度村谷。荷蓑出林春雨细，芦管卧吹莎草绿。乱插蓬蒿箭满腰，不怕猛虎欺黄犊。
截竿入城::魏晋：邯郸淳 撰::　　鲁有执长竿入城门者，初竖执之，不可入；横执之，亦不可入。计无所出。俄有老父至，曰：“吾非圣人，但见事多矣！何不以锯中截而入？"遂依而截之。
祭十二郎文::唐代：韩愈::　　年、月、日，季父愈闻汝丧之七日，乃能衔哀致诚，使建中远具时羞之奠，告汝十二郎之灵：　　呜呼！吾少孤，及长，不省所怙，惟兄嫂是依。中年，兄殁南方，吾与汝俱幼，从嫂归葬河阳。既又与汝就食江南。零丁孤苦，未尝一日相离也。吾上有三兄，皆不幸早世。承先人后者，在孙惟汝，在子惟吾。两世一身，形单影只。嫂尝抚汝指吾而言曰：“韩氏两世，惟此而已！”汝时尤小，当不复记忆。吾时虽能记忆，亦未知其言之悲也。　　吾年十九，始来京城。其后四年，而归视汝。又四年，吾往河阳省坟墓，遇汝从嫂丧来葬。又二年，吾佐董丞相于汴州，汝来省吾。止一岁，请归取其孥。明年，丞相薨。吾去汴州，汝不果来。是年，吾佐戎徐州，使取汝者始行，吾又罢去，汝又不果来。吾念汝从于东，东亦客也，不可以久；图久远者，莫如西归，将成家而致汝。呜呼！孰谓汝遽去吾而殁乎！吾与汝俱少年，以为虽暂相别，终当久相与处。故舍汝而旅食京师，以求斗斛之禄。诚知其如此，虽万乘之公相，吾不以一日辍汝而就也。　　去年，孟东野往。吾书与汝曰：“吾年未四十，而视茫茫，而发苍苍，而齿牙动摇。念诸父与诸兄，皆康强而早世。如吾之衰者，其能久存乎？吾不可去，汝不肯来，恐旦暮死，而汝抱无涯之戚也！”孰谓少者殁而长者存，强者夭而病者全乎！　　呜呼！其信然邪？其梦邪？其传之非其真邪？信也，吾兄之盛德而夭其嗣乎？汝之纯明而不克蒙其泽乎？少者、强者而夭殁，长者、衰者而存全乎？未可以为信也。梦也，传之非其真也，东野之书，耿兰之报，何为而在吾侧也？呜呼！其信然矣！吾兄之盛德而夭其嗣矣！汝之纯明宜业其家者，不克蒙其泽矣！所谓天者诚难测，而神者诚难明矣！所谓理者不可推，而寿者不可知矣！　　虽然，吾自今年来，苍苍者或化而为白矣，动摇者或脱而落矣。毛血日益衰，志气日益微，几何不从汝而死也。死而有知，其几何离；其无知，悲不几时，而不悲者无穷期矣。　　汝之子始十岁，吾之子始五岁。少而强者不可保，如此孩提者，又可冀其成立邪?呜呼哀哉！呜呼哀哉！　　汝去年书云：“比得软脚病，往往而剧。”吾曰：“是疾也，江南之人，常常有之。”未始以为忧也。呜呼！ 其竟以此而殒其生乎？抑别有疾而至斯极乎？　　汝之书，六月十七日也。东野云，汝殁以六月二日；耿兰之报无月日。盖东野之使者，不知问家人以月日；如耿兰之报，不知当言月日。东野与吾书，乃问使者，使者妄称以应之乎。其然乎？其不然乎？　　今吾使建中祭汝，吊汝之孤与汝之乳母。彼有食，可守以待终丧，则待终丧而取以来；如不能守以终丧，则遂取以来。其余奴婢，并令守汝丧。吾力能改葬，终葬汝于先人之兆，然后惟其所愿。　　呜呼！汝病吾不知时，汝殁吾不知日，生不能相养以共居，殁不能抚汝以尽哀，敛不凭其棺，窆不临其穴。吾行负神明，而使汝夭；不孝不慈，而不能与汝相养以生，相守以死。一在天之涯，一在地之角，生而影不与吾形相依，死而魂不与吾梦相接。吾实为之，其又何尤！彼苍者天，曷其有极！自今已往，吾其无意于人世矣！当求数顷之田于伊颍之上，以待余年，教吾子与汝子，幸其成；长吾女与汝女，待其嫁，如此而已。　　呜呼，言有穷而情不可终，汝其知也邪？其不知也邪？呜呼哀哉！尚飨！ 
琴诗::宋代：苏轼::若言琴上有琴声，放在匣中何不鸣？若言声在指头上，何不于君指上听？
征人怨 / 征怨::唐代：柳中庸::岁岁金河复玉关，朝朝马策与刀环。 三春白雪归青冢，万里黄河绕黑山。
渔父::先秦：佚名::　　屈原既放，游于江潭，行吟泽畔，颜色憔悴，形容枯槁。渔父见而问之曰：“子非三闾大夫与？何故至于斯？”屈原曰：“举世皆浊我独清，众人皆醉我独醒，是以见放。”　　渔父曰：“圣人不凝滞于物，而能与世推移。世人皆浊，何不淈其泥而扬其波？众人皆醉，何不餔其糟而歠其醨？何故深思高举，自令放为？”　　屈原曰：“吾闻之，新沐者必弹冠，新浴者必振衣；安能以身之察察，受物之汶汶者乎？宁赴湘流，葬于江鱼之腹中。安能以皓皓之白，而蒙世俗之尘埃乎?”　　渔父莞尔而笑，鼓枻而去，乃歌曰：“沧浪之水清兮，可以濯吾缨；沧浪之水浊兮，可以濯吾足。”遂去，不复与言。
诗经·陈风·月出::先秦：佚名::月出皎兮，佼人僚兮。舒窈纠兮，劳心悄兮。月出皓兮，佼人懰兮。舒忧受兮，劳心慅兮。月出照兮，佼人燎兮。舒夭绍兮，劳心惨兮。
吴起守信::明代：宋濂::　　昔吴起出，遇故人,而止之食。故人曰：“诺，期返而食。”起曰：“待公而食。”故人至暮不来，起不食待之。明日早，令人求故人，故人来，方与之食。起之不食以俟者，恐其自食其言也。其为信若此，宜其能服三军欤？欲服三军，非信不可也！
水调歌头·中秋::宋代：米芾::砧声送风急，蟠蟀思高秋。我来对景，不学宋玉解悲愁。收拾凄凉兴况，分付尊中醽醁，倍觉不胜幽。自有多情处，明月挂南楼。怅襟怀，横玉笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，欹枕卧江流。
国风·周南·汝坟::先秦：佚名::遵彼汝坟，伐其条枚。未见君子，惄如调饥。遵彼汝坟，伐其条肄。既见君子，不我遐弃。鲂鱼赪尾，王室如毁。虽则如毁，父母孔迩。
人间词话七则::清代：王国维::　　有有我之境，有无我之境。“泪眼问花花不语，乱红飞过秋千去。”“可堪孤馆闭春寒，杜鹃声里斜阳暮。”有我之境也。“采菊东篱下，悠然见南山。”“寒波澹澹起，白鸟悠悠下。”无我之境也。有我之境，以我观物，故物我皆著我之色彩。无我之境，以物观物，故不知何者为我，何者为物。古人为词，写有我之境者为多，然未始不能写无我之境，此在豪杰之士能自树立耳。　　境非独谓景物也。喜怒哀乐，亦人心中之一境界。故能写真景物，真感情者，谓之有境界。否则谓之无境界。　　境界有大小，不以是而分优劣。“细雨鱼儿出，微风燕子斜”何遽不若“落日照大旗，马鸣风萧萧”。“宝帘闲挂小银钩”何遽不若“雾失楼台，月迷津渡”也。　　词至李后主而眼界始大，感慨遂深，遂变伶工之词而为士大夫之词。周介存置诸温韦之下，可为颠倒黑白矣。“自是人生长恨水长东”、“流水落花春去也，天上人间”，《金荃》《浣花》，能有此气象耶？　　古今之成大事业、大学问者，罔不经过三种之境界：“昨夜西风凋碧树。独上高楼，望尽天涯路。”此第一境界也。“衣带渐宽终不悔，为伊消得人憔悴。”此第二境界也。“众里寻他千百度，蓦然回首，那人却在，灯火阑珊处。”此第三境界也。此等语皆非大词人不能道。然遽以此意解释诸词，恐为晏欧诸公所不许也。　　大家之作，其言情也必沁人心脾，其写景也必豁人耳目。其辞脱口而出，无矫揉妆束之态。以其所见者真，所知者深也。诗词皆然。持此以衡古今之作者，可无大误也。　　诗人对宇宙人生，须入乎其内，又须出乎其外。入乎其内，故能写之。出乎其外，故能观之。入乎其内，故有生气。出乎其外，故有高致。美成能入而不出。白石以降，于此二事皆未梦见。
谒金门·风乍起::五代：冯延巳::风乍起，吹皱一池春水。闲引鸳鸯香径里，手挼红杏蕊。斗鸭阑干独倚，碧玉搔头斜坠。终日望君君不至，举头闻鹊喜。
定风波·两两轻红半晕腮::宋代：苏轼::十月九日，孟亨之置酒秋香亭。有双拒霜，独向君猷而开，坐客喜笑，以为非使君莫可当此花，故作是篇。两两轻红半晕腮，依依独为使君回。若道使君无此意，何为，双花不向别人开。但看低昂烟雨里，不已。劝君休诉十分杯。更问尊前狂副使。来岁。花开时节与谁来。
菊花::明代：唐寅::故园三径吐幽丛，一夜玄霜坠碧空。多少天涯未归客，尽借篱落看秋风。
访戴天山道士不遇::唐代：李白::犬吠水声中，桃花带露浓。树深时见鹿，溪午不闻钟。野竹分青霭，飞泉挂碧峰。无人知所去，愁倚两三松。
出塞::清代：徐锡麟::军歌应唱大刀环，誓灭胡奴出玉关。只解沙场为国死，何须马革裹尸还。
玉楼春·别后不知君远近::宋代：欧阳修::别后不知君远近。触目凄凉多少闷。渐行渐远渐无书，水阔鱼沉何处问。夜深风竹敲秋韵。万叶千声皆是恨。故欹单枕梦中寻，梦又不成灯又烬。
宿骆氏亭寄怀崔雍崔衮::唐代：李商隐::竹坞无尘水槛清，相思迢递隔重城。 秋阴不散霜飞晚，留得枯荷听雨声。
梅花引·荆溪阻雪::宋代：蒋捷::白鸥问我泊孤舟，是身留，是心留？心若留时，何事锁眉头？风拍小帘灯晕舞，对闲影，冷清清，忆旧游。旧游旧游今在否？花外楼，柳下舟。梦也梦也，梦不到，寒水空流。漠漠黄云，湿透木棉裘。都道无人愁似我，今夜雪，有梅花，似我愁。
赠李白::唐代：杜甫::秋来相顾尚飘蓬，未就丹砂愧葛洪。 痛饮狂歌空度日，飞扬跋扈为谁雄。
下终南山过斛斯山人宿置酒::唐代：李白::暮从碧山下，山月随人归。却顾所来径，苍苍横翠微。相携及田家，童稚开荆扉。绿竹入幽径，青萝拂行衣。欢言得所憩，美酒聊共挥。长歌吟松风，曲尽河星稀。我醉君复乐，陶然共忘机。
唐多令·芦叶满汀洲::宋代：刘过::安远楼小集，侑觞歌板之姬黄其姓者，乞词于龙洲道人，为赋此《唐多令》。同柳阜之、刘去非、石民瞻、周嘉仲、陈孟参、孟容。时八月五日也。芦叶满汀洲，寒沙带浅流。二十年重过南楼。柳下系船犹未稳，能几日，又中秋。黄鹤断矶头，故人今在否？旧江山浑是新愁。欲买桂花同载酒，终不似，少年游。
奉赠韦左丞丈二十二韵::唐代：杜甫::纨绔不饿死，儒冠多误身。丈人试静听，贱子请具陈。甫昔少年日，早充观国宾。读书破万卷，下笔如有神。赋料扬雄敌，诗看子建亲。李邕求识面，王翰愿卜邻。自谓颇挺出，立登要路津。致君尧舜上，再使风俗淳。此意竟萧条，行歌非隐沦。骑驴十三载，旅食京华春。朝扣富儿门，暮随肥马尘。残杯与冷炙，到处潜悲辛。主上顷见征，欻然欲求伸。青冥却垂翅，蹭蹬无纵鳞。甚愧丈人厚，甚知丈人真。每于百僚上，猥颂佳句新。窃效贡公喜，难甘原宪贫。焉能心怏怏，只是走踆踆。今欲东入海，即将西去秦。尚怜终南山，回首清渭滨。常拟报一饭，况怀辞大臣。白鸥没浩荡，万里谁能驯？
病牛::宋代：李纲::耕犁千亩实千箱，力尽筋疲谁复伤？但得众生皆得饱，不辞羸病卧残阳。
和张仆射塞下曲·其二::唐代：卢纶::林暗草惊风，将军夜引弓。平明寻白羽，没在石棱中。
秋宵月下有怀::唐代：孟浩然::秋空明月悬，光彩露沾湿。惊鹊栖未定，飞萤卷帘入。庭槐寒影疏，邻杵夜声急。佳期旷何许，望望空伫立。
活水亭观书有感二首·其二::宋代：朱熹::昨夜江边春水生，艨艟巨舰一毛轻。向来枉费推移力，此日中流自在行。
夏日田园杂兴::宋代：范成大::梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。五月江吴麦秀寒，移秧披絮尚衣单。稻根科斗行如块，田水今年一尺宽。二麦俱秋斗百钱，田家唤作小丰年。饼炉饭甑无饥色，接到西风熟稻天。百沸缲汤雪涌波，缲车嘈囋雨鸣蓑。桑姑盆手交相贺，绵茧无多丝茧多。小妇连宵上绢机，大耆催税急於飞。今年幸甚蚕桑熟，留得黄丝织夏衣。下田戽水出江流，高垄翻江逆上沟；地势不齐人力尽，丁男长在踏车头。昼出耘田夜绩麻，村庄儿女各当家。童孙未解供耕织，也傍桑阴学种瓜。槐叶初匀日气凉，葱葱鼠耳翠成双。三公只得三株看，闲客清阴满北窗。黄尘行客汗如浆，少住侬家漱井香；借与门前磐石坐，柳阴亭午正风凉。千顷芙蕖放棹嬉，花深迷路晚忘归。家人暗识船行处，时有惊忙小鸭飞。采菱辛苦废犁鉏，血指流丹鬼质枯。无力买田聊种水，近来湖面亦收租。蜩螗千万沸斜阳，蛙黾无边聒夜长。不把痴聋相对治，梦魂争得到藜床？
鹧鸪天·西都作::宋代：朱敦儒::我是清都山水郎，天教分付与疏狂。曾批给雨支风券，累上留云借月章。诗万首，酒千觞。几曾着眼看侯王？玉楼金阙慵归去，且插梅花醉洛阳。
菊花::唐代：李商隐::暗暗淡淡紫，融融冶冶黄。陶令篱边色，罗含宅里香。几时禁重露，实是怯残阳。愿泛金鹦鹉，升君白玉堂。
天净沙·秋::元代：朱庭玉::庭前落尽梧桐，水边开彻芙蓉。解与诗人意同。辞柯霜叶，飞来就我题红。
客中初夏::宋代：司马光::四月清和雨乍晴，南山当户转分明。更无柳絮因风起，惟有葵花向日倾。
御街行·秋日怀旧::宋代：范仲淹::纷纷坠叶飘香砌。夜寂静，寒声碎。真珠帘卷玉楼空，天淡银河垂地。年年今夜，月华如练，长是人千里。愁肠已断无由醉，酒未到，先成泪。残灯明灭枕头欹，谙尽孤眠滋味。都来此事，眉间心上，无计相回避。
过分水岭::唐代：温庭筠::溪水无情似有情，入山三日得同行。岭头便是分头处，惜别潺湲一夜声。
山中雪后::清代：郑燮::晨起开门雪满山，雪晴云淡日光寒。檐流未滴梅花冻，一种清孤不等闲。
兰陵王·柳::宋代：周邦彦::柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识京华倦客？长亭路，年去岁来，应折柔条过千尺。闲寻旧踪迹，又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿，望人在天北。凄恻，恨堆积！渐别浦萦回，津堠岑寂，斜阳冉冉春无极。念月榭携手，露桥闻笛。沉思前事，似梦里，泪暗滴。
琵琶行::唐代：牛殳::何人劚得一片木，三尺春冰五音足。一弹决破真珠囊，迸落金盘声断续。飘飘飖飖寒丁丁，虫豸出蛰神鬼惊。秋鸿叫侣代云黑，猩猩夜啼蛮月明。潏潏汩汩声不定，胡雏学汉语未正。若似长安月蚀时，满城敲鼓声噒噒。青山飞起不压物，野水流来欲湿人。伤心忆得陈后主，春殿半酣细腰舞。黄莺百舌正相呼，玉树后庭花带雨。二妃哭处山重重，二妃没后云溶溶。夜深霜露锁空庙，零落一丛斑竹风。金谷园中草初绿，石崇一弄思归曲。当时二十四友人，手把金杯听不足。又似贾客蜀道间，千铎万磬鸣空山。未若此调呦呦兮啁啁，嘈嘈兮啾啾。引之于山，兽不能走。吹之于水，鱼不能游。方知此艺不可有，人间万事凭双手。若何为我再三弹，送却花前一尊酒。
归园田居·其五::魏晋：陶渊明::怅恨独策还，崎岖历榛曲。山涧清且浅，可以濯吾足。漉我新熟酒，只鸡招近局。日入室中暗，荆薪代明烛。欢来苦夕短，已复至天旭。
感遇十二首·其一::唐代：张九龄::兰叶春葳蕤，桂华秋皎洁。欣欣此生意，自尔为佳节。谁知林栖者，闻风坐相悦。草木有本心，何求美人折！
孤雁 / 后飞雁::唐代：杜甫::孤雁不饮啄，飞鸣声念群。谁怜一片影，相失万重云？望尽似犹见，哀多如更闻。野鸦无意绪，鸣噪自纷纷。
无衣::先秦：佚名::岂曰无衣？七兮。不如子之衣，安且吉兮。岂曰无衣？六兮。不如子之衣，安且燠兮。
国风·召南·草虫::先秦：佚名::喓喓草虫，趯趯阜螽。未见君子，忧心忡忡。亦既见止，亦既觏止，我心则降。陟彼南山，言采其蕨。未见君子，忧心惙惙。亦既见止，亦既觏止，我心则说。陟彼南山，言采其薇。未见君子，我心伤悲。亦既见止，亦既觏止，我心则夷。
曾子杀彘 / 曾子烹彘::先秦：韩非::　　曾子之妻之市，其子随之而泣。其母曰：“汝还，顾反为女杀彘。”妻适市来，曾子欲捕彘杀之。妻止之曰：“特与婴儿戏耳。”曾子曰：“婴儿非与戏也。婴儿非有知也，待父母而学者也，听父母之教。今子欺之，是教子欺也。母欺子，子而不信其母，非所以成教也。”遂烹彘也。
杨布打狗::先秦：列御寇::　　杨朱之弟曰布，衣素衣而出。天雨，解素衣，衣缁衣而返。其狗不知，迎而吠之。杨布怒，将扑之。杨朱曰：“子无扑矣，子亦犹是也。向者使汝狗白而往黑而来，岂能无怪哉？”
庖丁解牛::先秦：庄周::　　吾生也有涯，而知也无涯 。以有涯随无涯，殆已！已而为知者，殆而已矣！为善无近名，为恶无近刑。缘督以为经，可以保身，可以全生，可以养亲，可以尽年。　　庖丁为文惠君解牛，手之所触，肩之所倚，足之所履，膝之所踦，砉然向然，奏刀騞然，莫不中音。合于《桑林》之舞，乃中《经首》之会。　　文惠君曰：“嘻，善哉！技盖至此乎？”　　庖丁释刀对曰：“臣之所好者，道也，进乎技矣。始臣之解牛之时，所见无非牛者。三年之后，未尝见全牛也。方今之时，臣以神遇而不以目视，官知止而神欲行。依乎天理，批大郤，导大窾，因其固然，技经肯綮之未尝，而况大軱乎！良庖岁更刀，割也；族庖月更刀，折也。今臣之刀十九年矣，所解数千牛矣，而刀刃若新发于硎。彼节者有间，而刀刃者无厚；以无厚入有间，恢恢乎其于游刃必有余地矣，是以十九年而刀刃若新发于硎。虽然，每至于族，吾见其难为，怵然为戒，视为止，行为迟。动刀甚微，謋然已解，如土委地。提刀而立，为之四顾，为之踌躇满志，善刀而藏之。”　　文惠君曰：“善哉！吾闻庖丁之言，得养生焉。”
乡思::宋代：李觏::人言落日是天涯，望极天涯不见家。已恨碧山相阻隔，碧山还被暮云遮。
国风·邶风·日月::先秦：佚名::日居月诸，照临下土。乃如之人兮，逝不古处？胡能有定？宁不我顾。日居月诸，下土是冒。乃如之人兮，逝不相好。胡能有定？宁不我报。日居月诸，出自东方。乃如之人兮，德音无良。胡能有定？俾也可忘。日居月诸，东方自出。父兮母兮，畜我不卒。胡能有定？报我不述。
朝三暮四::先秦：佚名::宋有狙公者，爱狙，养之成群，能解狙之意；狙亦得公之心。损其家口，充狙之欲。俄而匮焉，将限其食，恐众狙之不训于己也。先诳之曰：“与若芧，朝三而暮四，足乎？”众狙皆起怒。俄而曰：“与若芧，朝四而暮三，足乎？”众狙皆伏而喜。
贺新郎·同父见和再用韵答之::宋代：辛弃疾::老大那堪说。似而今、元龙臭味，孟公瓜葛。我病君来高歌饮，惊散楼头飞雪。笑富贵千钧如发。硬语盘空谁来听？记当时、只有西窗月。重进酒，换鸣瑟。 事无两样人心别。问渠侬：神州毕竟，几番离合？汗血盐车无人顾，千里空收骏骨。正目断关河路绝。我最怜君中宵舞，道“男儿到死心如铁”。看试手，补天裂。
水调歌头·昵昵儿女语::宋代：苏轼::欧阳文忠公尝问余：“琴诗何者最善？答以退之听颖师琴诗最善。公曰：此诗最奇丽，然非听琴，乃听琵琶也。余深然之。建安章质夫家善琵琶者，乞为歌词。余久不作，特取退之词，稍加隐括，使就声律，以遗之云。昵昵儿女语，灯火夜微明。恩怨尔汝来去，弹指泪和声。忽变轩昂勇士，一鼓填然作气，千里不留行。回首暮云远，飞絮搅青冥。众禽里，真彩凤，独不鸣。跻攀寸步千险，一落百寻轻。烦子指间风雨，置我肠中冰炭，起坐不能平。推手从归去，无泪与君倾。
饮马长城窟行::两汉：佚名::青青河畔草，绵绵思远道。远道不可思，宿昔梦见之。梦见在我傍，忽觉在他乡。他乡各异县，辗转不相见。枯桑知天风，海水知天寒。入门各自媚，谁肯相为言。客从远方来，遗我双鲤鱼。呼儿烹鲤鱼，中有尺素书。长跪读素书，书中竟何如。上言加餐食，下言长相忆。
别赋::南北朝：江淹::　　黯然销魂者，唯别而已矣！况秦吴兮绝国，复燕宋兮千里。或春苔兮始生，乍秋风兮暂起。是以行子肠断，百感凄恻。风萧萧而异响，云漫漫而奇色。舟凝滞于水滨，车逶迟于山侧。棹容与而讵前，马寒鸣而不息。掩金觞而谁御，横玉柱而沾轼。居人愁卧，怳若有亡。日下壁而沉彩，月上轩而飞光。见红兰之受露，望青楸之离霜。巡层楹而空掩，抚锦幕而虚凉。知离梦之踯躅，意别魂之飞扬。故别虽一绪，事乃万族。　　至若龙马银鞍，朱轩绣轴，帐饮东都，送客金谷。琴羽张兮箫鼓陈，燕、赵歌兮伤美人，珠与玉兮艳暮秋，罗与绮兮娇上春。惊驷马之仰秣，耸渊鱼之赤鳞。造分手而衔涕，感寂寞而伤神。 　　乃有剑客惭恩，少年报士，韩国赵厕，吴宫燕市。割慈忍爱，离邦去里，沥泣共诀，抆血相视。驱征马而不顾，见行尘之时起。方衔感于一剑，非买价于泉里。金石震而色变，骨肉悲而心死。　　或乃边郡未和，负羽从军。辽水无极，雁山参云。闺中风暖，陌上草薰。日出天而曜景，露下地而腾文。镜朱尘之照烂，袭青气之烟煴，攀桃李兮不忍别，送爱子兮沾罗裙。 　　至如一赴绝国，讵相见期？视乔木兮故里，决北梁兮永辞，左右兮魄动，亲朋兮泪滋。可班荆兮憎恨，惟樽酒兮叙悲。值秋雁兮飞日，当白露兮下时，怨复怨兮远山曲，去复去兮长河湄。 　　又若君居淄右，妾家河阳，同琼珮之晨照，共金炉之夕香。君结绶兮千里，惜瑶草之徒芳。惭幽闺之琴瑟，晦高台之流黄。春宫閟此青苔色，秋帐含此明月光，夏簟清兮昼不暮，冬釭凝兮夜何长！织锦曲兮泣已尽，回文诗兮影独伤。 　　傥有华阴上士，服食还仙。术既妙而犹学，道已寂而未传。守丹灶而不顾，炼金鼎而方坚。驾鹤上汉，骖鸾腾天。暂游万里，少别千年。惟世间兮重别，谢主人兮依然。 　　下有芍药之诗，佳人之歌，桑中卫女，上宫陈娥。春草碧色，春水渌波，送君南浦，伤如之何！至乃秋露如珠，秋月如圭，明月白露，光阴往来，与子之别，思心徘徊。 　　是以别方不定，别理千名，有别必怨，有怨必盈。使人意夺神骇，心折骨惊，虽渊、云之墨妙，严、乐之笔精，金闺之诸彦，兰台之群英，赋有凌云之称，辨有雕龙之声，谁能摹暂离之状，写永诀之情者乎？ 
咏荆轲::魏晋：陶渊明::燕丹善养士，志在报强嬴。招集百夫良，岁暮得荆卿。君子死知己，提剑出燕京；素骥鸣广陌，慷慨送我行。雄发指危冠，猛气冲长缨。饮饯易水上，四座列群英。渐离击悲筑，宋意唱高声。萧萧哀风逝，淡淡寒波生。商音更流涕，羽奏壮士惊。心知去不归，且有后世名。登车何时顾，飞盖入秦庭。凌厉越万里，逶迤过千城。图穷事自至，豪主正怔营。惜哉剑术疏，奇功遂不成。其人虽已没，千载有馀情。
过华清宫绝句三首·其一::唐代：杜牧::长安回望绣成堆，山顶千门次第开。一骑红尘妃子笑，无人知是荔枝来。
西江月·世事短如春梦::宋代：朱敦儒::世事短如春梦，人情薄似秋云。不须计较苦劳心，万事原来有命。幸遇三杯酒好，况逢一朵花新。片时欢笑且相亲，明日阴晴未定。
暮秋独游曲江::唐代：李商隐::荷叶生时春恨生，荷叶枯时秋恨成。 深知身在情长在，怅望江头江水声。
紫薇花::唐代：杜牧::晓迎秋露一枝新，不占园中最上春。桃李无言又何在，向风偏笑艳阳人。
浣溪沙·残雪凝辉冷画屏::清代：纳兰性德::残雪凝辉冷画屏，落梅横笛已三更，更无人处月胧明。我是人间惆怅客，知君何事泪纵横，断肠声里忆平生。
短歌行::唐代：王建::人初生，日初出。上山迟，下山疾。百年三万六千朝， 夜里分将强半日。有歌有舞须早为，昨日健于今日时。 人家见生男女好，不知男女催人老。短歌行，无乐声。
寿阳曲·江天暮雪::元代：马致远::天将暮，雪乱舞，半梅花半飘柳絮。江上晚来堪画处，钓鱼人一蓑归去。
自遣::唐代：罗隐::得即高歌失即休，多愁多恨亦悠悠。今朝有酒今朝醉，明日愁来明日愁。
浣溪沙·雪颔霜髯不自惊::宋代：苏轼::伽花彩甚奇，谓有初春之兴。因作二首，寄袁公济雪颔霜髯不自惊。更将翦彩发春荣。羞颜未醉已先赪。 莫唱黄鸡并白发，且呼张丈唤殷兄。有人归去欲卿卿。
终身误::清代：曹雪芹::都道是金玉良姻，俺只念木石前盟。空对着，山中高士晶莹雪；终不忘，世外仙姝寂寞林。叹人间，美中不足今方信：纵然是齐眉举案，到底意难平。
水龙吟·春恨::宋代：陈亮::闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。 寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡对泪，几多幽怨。正销魂，又是疏烟淡月，子规声断。
采桑子·恨君不似江楼月::宋代：吕本中::恨君不似江楼月，南北东西，南北东西，只有相随无别离。恨君却似江楼月，暂满还亏，暂满还亏，待得团圆是几时？
六州歌头·少年侠气::宋代：贺铸::少年侠气，交结五都雄。肝胆洞。毛发耸。立谈中。死生同。一诺千金重。推翘勇。矜豪纵。轻盖拥。联飞鞚。斗城东。轰饮酒垆，春色浮寒瓮。吸海垂虹。闲呼鹰嗾犬，白羽摘雕弓。狡穴俄空。乐匆匆。似黄粱梦。辞丹凤。明月共。漾孤篷。官冗從。怀倥偬。落尘笼。簿书丛。鹖弁如云众。供粗用。忽奇功。笳鼓动。渔阳弄。思悲翁。不请长缨，系取天骄种。剑吼西风。恨登山临水，手寄七弦桐。目送归鸿。
国风·邶风·燕燕::先秦：佚名::燕燕于飞，差池其羽。之子于归，远送于野。瞻望弗及，泣涕如雨。燕燕于飞，颉之颃之。之子于归，远于将之。瞻望弗及，伫立以泣。燕燕于飞，下上其音。之子于归，远送于南。瞻望弗及，实劳我心。仲氏任只，其心塞渊。终温且惠，淑慎其身。先君之思，以勖寡人。
荀巨伯探病友 / 荀巨伯探友::南北朝：刘义庆::　　荀巨伯远看友人疾值胡贼攻郡，友人语巨伯曰：“吾今死矣，子可去。”巨伯曰：“远来相视，子令吾去，败义以求生，岂荀巨伯所行邪？”贼既至，谓巨伯曰：“大军至，一郡尽空，汝何男子，而敢独止？“巨伯曰：“友人有疾，不忍委之，宁以我身代友人命。”贼相谓曰：“我辈无义之人，而入有义之国。”遂班军而还，一郡并获全。 
清平调·其二::唐代：李白::一枝红艳露凝香，云雨巫山枉断肠。借问汉宫谁得似，可怜飞燕倚新妆。
苔::清代：袁枚::白日不到处，青春恰自来。苔花如米小，也学牡丹开。
行香子·七夕::宋代：李清照::草际鸣蛩。惊落梧桐。正人间、天上愁浓。云阶月地，关锁千重。纵浮槎来，浮槎去，不相逢。 星桥鹊驾，经年才见，想离情、别恨难穷。牵牛织女，莫是离中。甚霎儿晴，霎儿雨，霎儿风。
剑门道中遇微雨::宋代：陆游::衣上征尘杂酒痕，远游无处不销魂。此身合是诗人未？细雨骑驴入剑门。
与浩初上人同看山寄京华亲故::唐代：柳宗元::海畔尖山似剑铓，秋来处处割愁肠。 若为化得身千亿，散上峰头望故乡。
杂诗七首·其一::魏晋：曹植::高台多悲风，朝日照北林。之子在万里，江湖迥且深。方舟安可极，离思故难任！孤雁飞南游，过庭长哀吟。翘思慕远人，愿欲托遗音。形影忽不见，翩翩伤我心。
春游湖::宋代：徐俯::双飞燕子几时回？夹岸桃花蘸水开。春雨断桥人不渡，小舟撑出柳阴来。
子夜吴歌·夏歌::唐代：李白::镜湖三百里，菡萏发荷花。五月西施采，人看隘若耶。回舟不待月，归去越王家。
黄生借书说::清代：袁枚::　　黄生允修借书。随园主人授以书，而告之曰： 　　书非借不能读也。子不闻藏书者乎？七略、四库，天子之书，然天子读书者有几？汗牛塞屋，富贵家之书，然富贵人读书者有几？其他祖父积，子孙弃者无论焉。非独书为然，天下物皆然。非夫人之物而强假焉，必虑人逼取，而惴惴焉摩玩之不已，曰：“今日存，明日去，吾不得而见之矣。”若业为吾所有，必高束焉，庋藏焉，曰“姑俟异日观”云尔。　　余幼好书，家贫难致。有张氏藏书甚富。往借，不与，归而形诸梦。其切如是。故有所览辄省记。通籍后，俸去书来，落落大满，素蟫灰丝时蒙卷轴。然后叹借者之用心专，而少时之岁月为可惜也！　　今黄生贫类予，其借书亦类予；惟予之公书与张氏之吝书若不相类。然则予固不幸而遇张乎，生固幸而遇予乎？知幸与不幸，则其读书也必专，而其归书也必速。　　为一说，使与书俱。
上元竹枝词::清代：符曾::桂花香馅裹胡桃，江米如珠井水淘。见说马家滴粉好，试灯风里卖元宵。
冬十月::魏晋：曹操::孟冬十月，北风徘徊，天气肃清，繁霜霏霏。鵾鸡晨鸣，鸿雁南飞，鸷鸟潜藏，熊罴窟栖。钱镈停置，农收积场，逆旅整设，以通贾商。幸甚至哉！歌以咏志。
思帝乡·春日游::唐代：韦庄::春日游，杏花吹满头。陌上谁家年少足风流？妾拟将身嫁与一生休。纵被无情弃，不能羞。
江村::唐代：杜甫::清江一曲抱村流，长夏江村事事幽。自去自来堂上燕，相亲相近水中鸥。老妻画纸为棋局，稚子敲针作钓钩。但有故人供禄米，微躯此外更何求？
石钟山记::宋代：苏轼::　　《水经》云：“彭蠡之口有石钟山焉。”郦元以为下临深潭，微风鼓浪，水石相搏，声如洪钟。是说也，人常疑之。今以钟磬置水中，虽大风浪不能鸣也，而况石乎！至唐李渤始访其遗踪，得双石于潭上，扣而聆之，南声函胡，北音清越，桴止响腾，余韵徐歇。自以为得之矣。然是说也，余尤疑之。石之铿然有声者，所在皆是也，而此独以钟名，何哉？　　元丰七年六月丁丑，余自齐安舟行适临汝，而长子迈将赴饶之德兴尉，送之至湖口，因得观所谓石钟者。寺僧使小童持斧，于乱石间择其一二扣之，硿硿焉。余固笑而不信也。至莫夜月明，独与迈乘小舟，至绝壁下。大石侧立千尺，如猛兽奇鬼，森然欲搏人；而山上栖鹘，闻人声亦惊起，磔磔云霄间；又有若老人咳且笑于山谷中者，或曰此鹳鹤也。余方心动欲还，而大声发于水上，噌吰如钟鼓不绝。舟人大恐。徐而察之，则山下皆石穴罅，不知其浅深，微波入焉，涵淡澎湃而为此也。舟回至两山间，将入港口，有大石当中流，可坐百人，空中而多窍，与风水相吞吐，有窾坎镗鞳之声，与向之噌吰者相应，如乐作焉。因笑谓迈曰：“汝识之乎？噌吰者，周景王之无射也；窾坎镗鞳者，魏庄子之歌钟也。古之人不余欺也！”　　事不目见耳闻，而臆断其有无，可乎？郦元之所见闻，殆与余同，而言之不详；士大夫终不肯以小舟夜泊绝壁之下，故莫能知；而渔工水师虽知而不能言。此世所以不传也。而陋者乃以斧斤考击而求之，自以为得其实。余是以记之，盖叹郦元之简，而笑李渤之陋也。 
君子于役::先秦：佚名::君子于役，不知其期，曷至哉？鸡栖于埘，日之夕矣，羊牛下来。君子于役，如之何勿思！君子于役，不日不月，曷其有佸？鸡栖于桀，日之夕矣，羊牛下括。君子于役，苟无饥渴！
拟行路难·其四::南北朝：鲍照::泻水置平地，各自东西南北流。人生亦有命，安能行叹复坐愁？酌酒以自宽，举杯断绝歌路难。心非木石岂无感？吞声踯躅不敢言。
渔家傲·雪里已知春信至::宋代：李清照::雪里已知春信至，寒梅点缀琼枝腻。香脸半开娇旖旎，当庭际，玉人浴出新妆洗。造化可能偏有意，故教明月玲珑地。共赏金尊沈绿蚁，莫辞醉，此花不与群花比。
白莲::唐代：陆龟蒙::素蘤多蒙别艳欺，此花真合在瑶池。无情有恨何人觉？月晓风清欲堕时。
寒食::唐代：孟云卿::二月江南花满枝，他乡寒食远堪悲。贫居往往无烟火，不独明朝为子推。
十五从军行 / 十五从军征::两汉：佚名::十五从军征，八十始得归。道逢乡里人，家中有阿谁？遥看是君家，松柏冢累累。兔从狗窦入，雉从梁上飞。中庭生旅谷，井上生旅葵。舂谷持作饭，采葵持作羹。羹饭一时熟，不知贻阿谁？出门东向望，泪落沾我衣。
一七令·茶::唐代：元稹::茶。香叶，嫩芽。慕诗客，爱僧家。碾雕白玉，罗织红纱。铫煎黄蕊色，碗转曲尘花。夜后邀陪明月，晨前独对朝霞。洗尽古今人不倦，将知醉后岂堪夸。
沁园春·恨::清代：郑燮::花亦无知，月亦无聊，酒亦无灵。把夭桃斫断，煞他风景；鹦哥煮熟，佐我杯羹。焚砚烧书，椎琴裂画，毁尽文章抹尽名。荥阳郑，有慕歌家世，乞食风情。单寒骨相难更，笑席帽青衫太瘦生。看蓬门秋草，年年破巷，疏窗细雨，夜夜孤灯。难道天公，还箝恨口，不许长吁一两声？癫狂甚，取乌丝百幅，细写凄清。
长相思·花似伊::宋代：欧阳修::花似伊，柳似伊。花柳青春人别离。低头双泪垂。长江东，长江西。两岸鸳鸯两处飞。相逢知几时。
国风·周南·麟之趾::先秦：佚名::麟之趾，振振公子，于嗟麟兮。麟之定，振振公姓，于嗟麟兮。麟之角，振振公族，于嗟麟兮。
清明二首::唐代：杜甫::朝来新火起新烟，湖色春光净客船。绣羽衔花他自得，红颜骑竹我无缘。胡童结束还难有，楚女腰肢亦可怜。不见定王城旧处，长怀贾傅井依然。虚沾焦举为寒食，实藉严君卖卜钱。钟鼎山林各天性，浊醪粗饭任吾年。此身飘泊苦西东，右臂偏枯半耳聋。寂寂系舟双下泪，悠悠伏枕左书空。十年蹴踘将雏远，万里秋千习俗同。旅雁上云归紫塞，家人钻火用青枫。秦城楼阁烟花里，汉主山河锦绣中。春去春来洞庭阔，白苹愁杀白头翁。
诫外甥书::魏晋：诸葛亮::　　夫志当存高远，慕先贤，绝情欲，弃凝滞，使庶几之志，揭然有所存，恻然有所感；忍屈伸，去细碎，广咨问，除嫌吝，虽有淹留，何损于美趣，何患于不济。若志不强毅，意不慷慨，徒碌碌滞于俗，默默束于情，永窜伏于凡庸，不免于下流矣！
鹧鸪天·林断山明竹隐墙::宋代：苏轼::林断山明竹隐墙。乱蝉衰草小池塘。翻空白鸟时时见，照水红蕖细细香。村舍外，古城旁。杖藜徐步转斜阳。殷勤昨夜三更雨，又得浮生一日凉。
喜晴::宋代：范成大::窗间梅熟落蒂，墙下笋成出林。连雨不知春去，一晴方觉夏深。
贺新郎·别茂嘉十二弟::宋代：辛弃疾::别茂嘉十二弟。鹈鴂、杜鹃实两种，见《离骚补注》绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。 将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。
白云泉::唐代：白居易::天平山上白云泉，云自无心水自闲。何必奔冲山下去，更添波浪向人间。
金陵五题·石头城::唐代：刘禹锡::山围故国周遭在，潮打空城寂寞回。淮水东边旧时月，夜深还过女墙来。
饮酒·其四::魏晋：陶渊明::秋菊有佳色，裛露掇其英。泛此忘忧物，远我遗世情。一觞虽独尽，杯尽壶自倾。日入群动息，归鸟趋林鸣。啸傲东轩下，聊复得此生。
古艳歌::两汉：佚名::茕茕白兔，东走西顾。衣不如新，人不如故。
妾薄命::唐代：李白::汉帝重阿娇，贮之黄金屋。咳唾落九天，随风生珠玉。宠极爱还歇，妒深情却疏。长门一步地，不肯暂回车。雨落不上天，水覆难再收。君情与妾意，各自东西流。昔日芙蓉花，今成断根草。以色事他人，能得几时好。
国风·卫风·河广::先秦：佚名::谁谓河广？一苇杭之。谁谓宋远？跂予望之。谁谓河广？曾不容刀。谁谓宋远？曾不崇朝。
湖上::宋代：徐元杰::花开红树乱莺啼，草长平湖白鹭飞。风日晴和人意好，夕阳箫鼓几船归。
行香子·述怀::宋代：苏轼::清夜无尘。月色如银。酒斟时、须满十分。浮名浮利，虚苦劳神。叹隙中驹，石中火，梦中身。虽抱文章，开口谁亲。且陶陶、乐尽天真。几时归去，作个闲人。对一张琴，一壶酒，一溪云。
少年游·长安古道马迟迟::宋代：柳永::长安古道马迟迟，高柳乱蝉嘶。夕阳岛外，秋风原上，目断四天垂。归云一去无踪迹，何处是前期？狎兴生疏，酒徒萧索，不似少年时。
母别子::唐代：白居易::母别子，子别母，白日无光哭声苦。关西骠骑大将军，去年破虏新策勋。敕赐金钱二百万，洛阳迎得如花人。新人迎来旧人弃，掌上莲花眼中刺。迎新弃旧未足悲，悲在君家留两儿。一始扶行一初坐，坐啼行哭牵人衣。以汝夫妇新燕婉，使我母子生别离。不如林中乌与鹊，母不失雏雄伴雌。应似园中桃李树，花落随风子在枝。新人新人听我语，洛阳无限红楼女。但愿将军重立功，更有新人胜于汝。
国风·鄘风·君子偕老::先秦：佚名::君子偕老，副笄六珈。委委佗佗，如山如河，象服是宜。子之不淑，云如之何？玼兮玼兮，其之翟也。鬒发如云，不屑髢也；玉之瑱也，象之揥也，扬且之皙也。胡然而天也？胡然而帝也？瑳兮瑳兮，其之展也。蒙彼绉絺，是绁袢也。子之清扬，扬且之颜也。展如之人兮，邦之媛也！
浣溪沙·端午::宋代：苏轼::轻汗微微透碧纨，明朝端午浴芳兰。流香涨腻满晴川。彩线轻缠红玉臂，小符斜挂绿云鬟。佳人相见一千年。
寄人::唐代：张泌::别梦依依到谢家，小廊回合曲阑斜。多情只有春庭月，犹为离人照落花。
早梅::唐代：齐己::万木冻欲折，孤根暖独回。前村深雪里，昨夜一枝开。风递幽香出，禽窥素艳来。明年如应律，先发望春台。
从军行二首·其一::唐代：王昌龄::大将军出战，白日暗榆关。三面黄金甲，单于破胆还。
宫词·故国三千里::唐代：张祜::故国三千里，深宫二十年。一声何满子，双泪落君前。
清明日对酒::宋代：高翥::南北山头多墓田，清明祭扫各纷然。纸灰飞作白蝴蝶，泪血染成红杜鹃。日落狐狸眠冢上，夜归儿女笑灯前。人生有酒须当醉，一滴何曾到九泉。
寒夜::宋代：杜耒::寒夜客来茶当酒，竹炉汤沸火初红。寻常一样窗前月，才有梅花便不同。
新年::唐代：无可::燃灯朝复夕，渐作长年身。紫阁未归日，青门又见春。掩关寒过尽，开定草生新。自有林中趣，谁惊岁去频。
野望::唐代：杜甫::西山白雪三城戍，南浦清江万里桥。海内风尘诸弟隔，天涯涕泪一身遥。惟将迟暮供多病，未有涓埃答圣朝。跨马出郊时极目，不堪人事日萧条。
留侯论::宋代：苏轼::　　古之所谓豪杰之士者，必有过人之节。人情有所不能忍者，匹夫见辱，拔剑而起，挺身而斗，此不足为勇也。天下有大勇者，卒然临之而不惊，无故加之而不怒。此其所挟持者甚大，而其志甚远也。　　夫子房受书于圯上之老人也，其事甚怪；然亦安知其非秦之世，有隐君子者出而试之。观其所以微见其意者，皆圣贤相与警戒之义；而世不察，以为鬼物，亦已过矣。且其意不在书。　　当韩之亡，秦之方盛也，以刀锯鼎镬待天下之士。其平居无罪夷灭者，不可胜数。虽有贲、育，无所复施。夫持法太急者，其锋不可犯，而其势未可乘。子房不忍忿忿之心，以匹夫之力而逞于一击之间；当此之时，子房之不死者，其间不能容发，盖亦已危矣。　　千金之子，不死于盗贼，何者？其身之可爱，而盗贼之不足以死也。子房以盖世之才，不为伊尹、太公之谋，而特出于荆轲、聂政之计，以侥幸于不死，此圯上老人所为深惜者也。是故倨傲鲜腆而深折之。彼其能有所忍也，然后可以就大事，故曰：“孺子可教也。”　　楚庄王伐郑，郑伯肉袒牵羊以逆；庄王曰：“其君能下人，必能信用其民矣。”遂舍之。勾践之困于会稽，而归臣妾于吴者，三年而不倦。且夫有报人之志，而不能下人者，是匹夫之刚也。夫老人者，以为子房才有余，而忧其度量之不足，故深折其少年刚锐之气，使之忍小忿而就大谋。何则？非有生平之素，卒然相遇于草野之间，而命以仆妾之役，油然而不怪者，此固秦皇之所不能惊，而项籍之所不能怒也。　　观夫高祖之所以胜，而项籍之所以败者，在能忍与不能忍之间而已矣。项籍唯不能忍，是以百战百胜而轻用其锋；高祖忍之，养其全锋而待其弊，此子房教之也。当淮阴破齐而欲自王，高祖发怒，见于词色。由此观之，犹有刚强不忍之气，非子房其谁全之？　　太史公疑子房以为魁梧奇伟，而其状貌乃如妇人女子，不称其志气。呜呼！此其所以为子房欤！ 
如梦令·春景::宋代：秦观::莺嘴啄花红溜，燕尾点波绿皱。指冷玉笙寒，吹彻小梅春透。依旧，依旧，人与绿杨俱瘦。
长干行·其一::唐代：李白::妾发初覆额，折花门前剧。郎骑竹马来，绕床弄青梅。同居长干里，两小无嫌猜，十四为君妇，羞颜未尝开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟滪堆。五月不可触，猿声天上哀。门前迟行迹，一一生绿苔。苔深不能扫，落叶秋风早。八月蝴蝶来，双飞西园草。感此伤妾心，坐愁红颜老。早晚下三巴，预将书报家。相迎不道远，直至长风沙。
西江月·阻风山峰下::宋代：张孝祥::满载一船秋色，平铺十里湖光。波神留我看斜阳，放起鳞鳞细浪。明日风回更好，今宵露宿何妨？水晶宫里奏霓裳，准拟岳阳楼上。
秋夜寄邱员外 / 秋夜寄丘二十二员外::唐代：韦应物::怀君属秋夜，散步咏凉天。空山松子落，幽人应未眠。
马嵬·其二::唐代：李商隐::海外徒闻更九州，他生未卜此生休。空闻虎旅传宵柝，无复鸡人报晓筹。此日六军同驻马，当时七夕笑牵牛。如何四纪为天子，不及卢家有莫愁。
戏为六绝句·其二::唐代：杜甫::王杨卢骆当时体，轻薄为文哂未休。尔曹身与名俱灭，不废江河万古流。
浣溪沙·浅画香膏拂紫绵::宋代：陈克::浅画香膏拂紫绵。牡丹花重翠云偏。手挼梅子并郎肩。病起心情终是怯，困来模样不禁怜。旋移针线小窗前。
佳人::唐代：杜甫::绝代有佳人，幽居在空谷。自云良家子，零落依草木。关中昔丧乱，兄弟遭杀戮。官高何足论，不得收骨肉。世情恶衰歇，万事随转烛。夫婿轻薄儿，新人美如玉。合昏尚知时，鸳鸯不独宿。但见新人笑，那闻旧人哭。在山泉水清，出山泉水浊。侍婢卖珠回，牵萝补茅屋。摘花不插发，采柏动盈掬。天寒翠袖薄，日暮倚修竹。
绝句::唐代：杜甫::迟日江山丽，春风花草香。泥融飞燕子，沙暖睡鸳鸯。
夏意::宋代：苏舜钦::别院深深夏席清，石榴开遍透帘明。树阴满地日当午，梦觉流莺时一声。
满江红·翠幕深庭::宋代：吴文英::翠幕深庭，露红晚、闲花自发。春不断、亭台成趣，翠阴蒙密。紫燕雏飞帘额静，金鳞影转池心阔。有花香、竹色赋闲情，供吟笔。 闲问字，评风月。时载酒，调冰雪。似初秋入夜，浅凉欺葛。人境不教车马近，醉乡莫放笙歌歇。倩双成、一曲紫云回，红莲折。
留别妻::两汉：苏武::结发为夫妻，恩爱两不疑。欢娱在今夕，嬿婉及良时。征夫怀远路，起视夜何其？参辰皆已没，去去从此辞。行役在战场，相见未有期。握手一长叹，泪为生别滋。努力爱春华，莫忘欢乐时。生当复来归，死当长相思。
金缕曲二首::清代：顾贞观::寄吴汉槎宁古塔，以词代书，丙辰冬，寓京师千佛寺，冰雪中作。季子平安否？便归来，平生万事，那堪回首！行路悠悠谁慰藉，母老家贫子幼。记不起，从前杯酒。魑魅搏人应见惯，总输他，覆雨翻云手，冰与雪，周旋久。泪痕莫滴牛衣透，数天涯，依然骨肉，几家能够？比似红颜多命薄，更不如今还有。只绝塞，苦寒难受。廿载包胥承一诺，盼乌头马角终相救。置此札，君怀袖。 我亦飘零久！十年来，深恩负尽，死生师友。宿昔齐名非忝窃，只看杜陵消瘦，曾不减，夜郎僝僽，薄命长辞知己别，问人生到此凄凉否？千万恨，为君剖。兄生辛未吾丁丑，共此时，冰霜摧折，早衰蒲柳。诗赋从今须少作，留取心魂相守。但愿得，河清人寿！归日急翻行戍稿，把空名料理传身后。言不尽，观顿首。
为徐敬业讨武曌檄 / 代李敬业讨武曌檄::唐代：骆宾王::　　伪临朝武氏者，性非和顺，地实寒微。昔充太宗下陈，曾以更衣入侍。洎乎晚节，秽乱春宫。潜隐先帝之私，阴图后房之嬖。入门见嫉，蛾眉不肯让人；掩袖工谗，狐媚偏能惑主。践元后于翚翟，陷吾君于聚麀。加以虺蜴为心，豺狼成性，近狎邪僻，残害忠良，杀姊屠兄，弑君鸩母。人神之所同嫉，天地之所不容。犹复包藏祸心，窥窃神器。君之爱子，幽之于别宫；贼之宗盟，委之以重任。呜呼！霍子孟之不作，朱虚侯之已亡。燕啄皇孙，知汉祚之将尽；龙漦帝后，识夏庭之遽衰。　　敬业皇唐旧臣，公侯冢子。奉先帝之成业，荷本朝之厚恩。宋微子之兴悲，良有以也；袁君山之流涕，岂徒然哉！是用气愤风云，志安社稷。因天下之失望，顺宇内之推心，爰举义旗，以清妖孽。南连百越，北尽三河，铁骑成群，玉轴相接。海陵红粟，仓储之积靡穷；江浦黄旗，匡复之功何远？班声动而北风起，剑气冲而南斗平。喑呜则山岳崩颓，叱吒则风云变色。以此制敌，何敌不摧；以此图功，何功不克！　　公等或家传汉爵，或地协周亲，或膺重寄于爪牙，或受顾命于宣室。言犹在耳，忠岂忘心？一抔之土未干，六尺之孤何托？倘能转祸为福，送往事居，共立勤王之勋，无废旧君之命，凡诸爵赏，同指山河。若其眷恋穷城，徘徊歧路，坐昧先几之兆，必贻后至之诛。请看今日之域中，竟是谁家之天下！移檄州郡，咸使知闻。
咏牡丹::宋代：陈与义::一自胡尘入汉关，十年伊洛路漫漫。青墩溪畔龙钟客，独立东风看牡丹。
凤凰台上忆吹箫·香冷金猊::宋代：李清照::香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。休休，这回去也，千万遍《阳关》，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。明朝，者回去也，千万遍阳关，也即难留。念武陵春晚，云锁重楼。记取楼前绿水，应念我、终日凝眸。凝眸处，从今更数，几段新愁。
谏逐客书::先秦：李斯::　　臣闻吏议逐客，窃以为过矣。昔穆公求士，西取由余于戎，东得百里奚于宛，迎蹇叔于宋，来邳豹、公孙支于晋。此五子者，不产于秦，而穆公用之，并国二十，遂霸西戎。孝公用商鞅之法，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强。惠王用张仪之计，拔三川之地，西并巴、蜀，北收上郡，南取汉中，包九夷，制鄢、郢，东据成皋之险，割膏腴之壤，遂散六国之纵，使之西面事秦，功施到今。昭王得范雎，废穰侯，逐华阳，强公室，杜私门，蚕食诸侯，使秦成帝业。此四君者，皆以客之功。由此观之，客何负于秦哉！向使四君却客而不内，疏士而不用，是使国无富利之实，而秦无强大之名也。　　今陛下致昆山之玉，有随和之宝，垂明月之珠，服太阿之剑，乘纤离之马，建翠凤之旗，树灵鼍之鼓。此数宝者，秦不生一焉，而陛下说之，何也？必秦国之所生然后可，则是夜光之璧，不饰朝廷；犀象之器，不为玩好；郑、卫之女不充后宫，而骏良駃騠不实外厩，江南金锡不为用，西蜀丹青不为采。所以饰后宫，充下陈，娱心意，说耳目者，必出于秦然后可，则是宛珠之簪，傅玑之珥，阿缟之衣，锦绣之饰不进于前，而随俗雅化，佳冶窈窕，赵女不立于侧也。夫击瓮叩缶弹筝搏髀，而歌呼呜呜快耳者，真秦之声也；《郑》、《卫》、《桑间》，《韶》、《虞》、《武》、《象》者，异国之乐也。今弃击瓮叩缶而就《郑》、《卫》，退弹筝而取《昭》、《虞》，若是者何也？快意当前，适观而已矣。今取人则不然。不问可否，不论曲直，非秦者去，为客者逐。然则是所重者在乎色乐珠玉，而所轻者在乎人民也。此非所以跨海内、制诸侯之术也。　　臣闻地广者粟多，国大者人众，兵强则士勇。是以泰山不让土壤，故能成其大；河海不择细流，故能就其深；王者不却众庶，故能明其德。是以地无四方，民无异国，四时充美，鬼神降福，此五帝三王之所以无敌也。今乃弃黔首以资敌国，却宾客以业诸侯，使天下之士退而不敢西向，裹足不入秦，此所谓“借寇兵而赍盗粮”者也。夫物不产于秦，可宝者多；士不产于秦，而愿忠者众。今逐客以资敌国，损民以益雠，内自虚而外树怨于诸侯，求国无危，不可得也。
端居::唐代：李商隐::远书归梦两悠悠，只有空床敌素秋。 阶下青苔与红树，雨中寥落月中愁。
采桑子·时光只解催人老::宋代：晏殊::时光只解催人老，不信多情，长恨离亭，泪滴春衫酒易醒。梧桐昨夜西风急，淡月胧明，好梦频惊，何处高楼雁一声？
清平乐·雨晴烟晚::五代：冯延巳::雨晴烟晚。绿水新池满。双燕飞来垂柳院，小阁画帘高卷。黄昏独倚朱阑。西南新月眉弯。砌下落花风起，罗衣特地春寒。 
闻武均州报已复西京::宋代：陆游::白发将军亦壮哉，西京昨夜捷书来。胡儿敢作千年计，天意宁知一日回。列圣仁恩深雨露，中兴赦令疾风雷。悬知寒食朝陵使，驿路梨花处处开。
潍县署中画竹呈年伯包大丞括 / 墨竹图题诗::清代：郑燮::衙斋卧听萧萧竹，疑是民间疾苦声。些小吾曹州县吏，一枝一叶总关情。
红梅::宋代：王十朋::桃李莫相妒，夭姿元不同。犹余雪霜态，未肯十分红。
春寒::宋代：陈与义::二月巴陵日日风，春寒未了怯园公。海棠不惜胭脂色，独立蒙蒙细雨中。
池州翠微亭::宋代：岳飞::经年尘土满征衣，特特寻芳上翠微。好水好山看不足，马蹄催趁月明归。
采桑子·荷花开后西湖好::宋代：欧阳修::荷花开后西湖好，载酒来时。不用旌旗，前后红幢绿盖随。画船撑入花深处，香泛金卮。烟雨微微，一片笙歌醉里归。
长安清明::唐代：韦庄::蚤是伤春梦雨天，可堪芳草更芊芊。内官初赐清明火，上相闲分白打钱。紫陌乱嘶红叱拨，绿杨高映画秋千。游人记得承平事，暗喜风光似昔年。
苦昼短::唐代：李贺::飞光飞光，劝尔一杯酒。吾不识青天高，黄地厚。唯见月寒日暖，来煎人寿。食熊则肥，食蛙则瘦。神君何在？太一安有？天东有若木，下置衔烛龙。吾将斩龙足，嚼龙肉，使之朝不得回，夜不得伏。自然老者不死，少者不哭。何为服黄金、吞白玉？谁似任公子，云中骑碧驴？刘彻茂陵多滞骨，嬴政梓棺费鲍鱼。
城南::宋代：曾巩::雨过横塘水满堤，乱山高下路东西。一番桃李花开尽，惟有青青草色齐。
听筝::唐代：李端::鸣筝金粟柱，素手玉房前。欲得周郎顾，时时误拂弦。
江城子::宋代：秦观::清明天气醉游郎。莺儿狂。燕儿狂。翠盖红缨，道上往来忙。记得相逢垂柳下，雕玉珮，缕金裳。 春光还是旧春光。桃花香。李花香。浅白深红，一一斗新妆。惆怅惜花人不见，歌一阕，泪千行。
早梅::唐代：柳宗元::早梅发高树，迥映楚天碧。朔吹飘夜香，繁霜滋晓白。欲为万里赠，杳杳山水隔。寒英坐销落，何用慰远客。 
春中喜王九相寻 / 晚春::唐代：孟浩然::二月湖水清，家家春鸟鸣。林花扫更落，径草踏还生。 酒伴来相命，开尊共解酲。当杯已入手，歌妓莫停声。
卜居::先秦：屈原::　　屈原既放，三年不得复见。竭知尽忠而蔽障于谗。心烦虑乱，不知所从。乃往见太卜郑詹尹曰：“余有所疑，愿因先生决之。”詹尹乃端策拂龟，曰：“君将何以教之？”　　屈原曰：“吾宁悃悃款款，朴以忠乎，将送往劳来，斯无穷乎？　　“宁诛锄草茅以力耕乎，将游大人以成名乎？宁正言不讳以危身乎，将从俗富贵以偷生乎？宁超然高举以保真乎，将哫訾栗斯，喔咿儒儿，以事妇人乎？宁廉洁正直以自清乎，将突梯滑稽，如脂如韦，以洁楹乎？　　“宁昂昂若千里之驹乎，将泛泛若水中之凫，与波上下，偷以全吾躯乎？宁与骐骥亢轭乎，将随驽马之迹乎？宁与黄鹄比翼乎，将与鸡鹜争食乎？　　“此孰吉孰凶？何去何从？　　“世溷浊而不清：蝉翼为重，千钧为轻；黄钟毁弃，瓦釜雷鸣；谗人高张，贤士无名。吁嗟默默兮，谁知吾之廉贞！”　　詹尹乃释策而谢曰：“夫尺有所短，寸有所长；物有所不足，智有所不明；数有所不逮，神有所不通。用君之心，行君之意。龟策诚不能知此事。” 
采桑子·九日::清代：纳兰性德::深秋绝塞谁相忆，木叶萧萧。乡路迢迢。六曲屏山和梦遥。 佳时倍惜风光别，不为登高。只觉魂销。南雁归时更寂寥。
阁夜::唐代：杜甫::岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭几家闻战伐，夷歌数处起渔樵。卧龙跃马终黄土，人事依依漫寂寥。岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭千家闻战伐，夷歌数处起渔樵。卧龙跃马终黄土，人事音书漫寂寥。
遣怀::唐代：杜牧::落魄江南载酒行，楚腰纤细掌中轻。十年一觉扬州梦，赢得青楼薄幸名。
墨萱图·其一::元代：王冕::灿灿萱草花，罗生北堂下。南风吹其心，摇摇为谁吐？慈母倚门情，游子行路苦。甘旨日以疏，音问日以阻。举头望云林，愧听慧鸟语。
清平乐·留人不住::宋代：晏几道::留人不住，醉解兰舟去。一棹碧涛春水路，过尽晓莺啼处。渡头杨柳青青，枝枝叶叶离情。此后锦书休寄，画楼云雨无凭。
谢亭送别::唐代：许浑::劳歌一曲解行舟，红叶青山水急流。 日暮酒醒人已远，满天风雨下西楼。
梦江南·兰烬落::唐代：皇甫松::兰烬落，屏上暗红蕉。闲梦江南梅熟日，夜船吹笛雨萧萧。人语驿边桥。
早冬::唐代：白居易::十月江南天气好，可怜冬景似春华。霜轻未杀萋萋草，日暖初干漠漠沙。老柘叶黄如嫩树，寒樱枝白是狂花。此时却羡闲人醉，五马无由入酒家。
鹧鸪天·陌上柔桑破嫩芽::宋代：辛弃疾::陌上柔桑破嫩芽，东邻蚕种已生些。平冈细草鸣黄犊，斜日寒林点暮鸦。山远近，路横斜，青旗沽酒有人家。城中桃李愁风雨，春在溪头荠菜花。
新年::唐代：贾岛::嗟以龙钟身，如何岁复新。石门思隐久，铜镜强窥频。花发新移树，心知故国春。谁能平此恨，岂是北宗人。
苏溪亭::唐代：戴叔伦::苏溪亭上草漫漫，谁倚东风十二阑。 燕子不归春事晚，一汀烟雨杏花寒。
始得西山宴游记::唐代：柳宗元::　　自余为僇人，居是州，恒惴栗。其隟也，则施施而行，漫漫而游。日与其徒上高山，入深林，穷回溪，幽泉怪石，无远不到。到则披草而坐，倾壶而醉。醉则更相枕以卧，卧而梦。意有所极，梦亦同趣。觉而起，起而归；以为凡是州之山水有异态者，皆我有也，而未始知西山之怪特。　　今年九月二十八日，因坐法华西亭，望西山，始指异之。遂命仆人过湘江，缘染溪，斫榛莽，焚茅茷，穷山之高而止。攀援而登，箕踞而遨，则凡数州之土壤，皆在衽席之下。其高下之势，岈然洼然，若垤若穴，尺寸千里，攒蹙累积，莫得遁隐。萦青缭白，外与天际，四望如一。然后知是山之特立，不与培塿为类。悠悠乎与颢气俱，而莫得其涯；洋洋乎与造物者游，而不知其所穷。引觞满酌，颓然就醉，不知日之入。苍然暮色，自远而至，至无所见，而犹不欲归。心凝形释，与万化冥合。然后知吾向之未始游，游于是乎始。故为之文以志。是岁，元和四年也。
种树郭橐驼传::唐代：柳宗元::　　郭橐驼，不知始何名。病偻，隆然伏行，有类橐驼者，故乡人号之“驼”。驼闻之，曰：“甚善。名我固当。”因舍其名，亦自谓橐驼云。　　其乡曰丰乐乡，在长安西。驼业种树，凡长安豪富人为观游及卖果者，皆争迎取养。视驼所种树，或移徙，无不活，且硕茂，早实以蕃。他植者虽窥伺效慕，莫能如也。　　有问之，对曰：“橐驼非能使木寿且孳也，能顺木之天，以致其性焉尔。凡植木之性，其本欲舒，其培欲平，其土欲故，其筑欲密。既然已，勿动勿虑，去不复顾。其莳也若子，其置也若弃，则其天者全而其性得矣。故吾不害其长而已，非有能硕茂之也；不抑耗其实而已，非有能早而蕃之也。他植者则不然，根拳而土易，其培之也，若不过焉则不及。苟有能反是者，则又爱之太恩，忧之太勤，旦视而暮抚，已去而复顾，甚者爪其肤以验其生枯，摇其本以观其疏密，而木之性日以离矣。虽曰爱之，其实害之；虽曰忧之，其实仇之，故不我若也。吾又何能为哉！”　　问者曰：“以子之道，移之官理，可乎？”驼曰：“我知种树而已，官理，非吾业也。然吾居乡，见长人者好烦其令，若甚怜焉，而卒以祸。旦暮吏来而呼曰：‘官命促尔耕，勖尔植，督尔获，早缫而绪，早织而缕，字而幼孩，遂而鸡豚。’鸣鼓而聚之，击木而召之。吾小人辍飧饔以劳吏者，且不得暇，又何以蕃吾生而安吾性耶？故病且怠。若是，则与吾业者其亦有类乎？”　　问者曰：“嘻，不亦善夫！吾问养树，得养人术。”传其事以为官戒。 
村行::宋代：王禹偁::马穿山径菊初黄，信马悠悠野兴长。万壑有声含晚籁，数峰无语立斜阳。棠梨叶落胭脂色，荞麦花开白雪香。何事吟余忽惆怅，村桥原树似吾乡。
明月何皎皎::两汉：佚名::明月何皎皎，照我罗床帏。忧愁不能寐，揽衣起徘徊。客行虽云乐，不如早旋归。出户独彷徨，愁思当告谁！引领还入房，泪下沾裳衣。
金谷园::唐代：杜牧::繁华事散逐香尘，流水无情草自春。日暮东风怨啼鸟，落花犹似坠楼人。
长相思·其二::唐代：李白::日色欲尽花含烟，月明欲素愁不眠。赵瑟初停凤凰柱，蜀琴欲奏鸳鸯弦。此曲有意无人传，愿随春风寄燕然。忆君迢迢隔青天，昔日横波目，今作流泪泉。不信妾断肠，归来看取明镜前。
题张十一旅舍三咏榴花 / 题榴花::唐代：韩愈::五月榴花照眼明，枝间时见子初成。 可怜此地无车马，颠倒青苔落绛英。
采桑子·明月多情应笑我::清代：纳兰性德::明月多情应笑我，笑我如今。辜负春心，独自闲行独自吟。近来怕说当时事，结遍兰襟。月浅灯深，梦里云归何处寻。
嫦娥奔月 / 嫦娥飞天::两汉：刘安 撰::　　昔者，羿狩猎山中，遇姮娥于月桂树下。遂以月桂为证，成天作之合。　　逮至尧之时，十日并出。焦禾稼，杀草木，而民无所食。猰貐、凿齿、九婴、大风、封豖希、修蛇皆为民害。尧乃使羿诛凿齿于畴华之野，杀九婴于凶水之上，缴大风于青丘之泽，上射十日而下杀猰貐，断修蛇于洞庭，擒封豨于桑林。万民皆喜，置尧以为天子。　　羿请不死之药于西王母，托与姮娥。逢蒙往而窃之，窃之不成，欲加害姮娥。娥无以为计，吞不死药以升天。然不忍离羿而去，滞留月宫。广寒寂寥，怅然有丧，无以继之，遂催吴刚伐桂，玉兔捣药，欲配飞升之药，重回人间焉。　　羿闻娥奔月而去，痛不欲生。月母感念其诚，允娥于月圆之日与羿会于月桂之下。民间有闻其窃窃私语者众焉。
天问::先秦：屈原::曰：遂古之初，谁传道之？上下未形，何由考之？冥昭瞢暗，谁能极之？冯翼惟象，何以识之？明明暗暗，惟时何为？阴阳三合，何本何化？圜则九重，孰营度之？惟兹何功，孰初作之？斡维焉系，天极焉加？八柱何当，东南何亏？九天之际，安放安属？隅隈多有，谁知其数？天何所沓？十二焉分？日月安属？列星安陈？出自汤谷，次于蒙汜。自明及晦，所行几里？夜光何德，死则又育？厥利维何，而顾菟在腹？女岐无合，夫焉取九子？伯强何处？惠气安在？何阖而晦？何开而明？角宿未旦，曜灵安藏？不任汩鸿，师何以尚之？佥曰“何忧，何不课而行之？”鸱龟曳衔，鲧何听焉？顺欲成功，帝何刑焉？永遏在羽山，夫何三年不施？伯禹愎鲧，夫何以变化？纂就前绪，遂成考功。何续初继业，而厥谋不同？洪泉极深，何以窴之？地方九则，何以坟之？河海应龙？何尽何历？鲧何所营？禹何所成？康回冯怒，墬何故以东南倾？九州安错？川谷何洿？东流不溢，孰知其故？东西南北，其修孰多？南北顺椭，其衍几何？昆仑悬圃，其尻安在？增城九重，其高几里？四方之门，其谁从焉？西北辟启，何气通焉？日安不到？烛龙何照？羲和之未扬，若华何光？何所冬暖？何所夏寒？焉有石林？何兽能言？焉有虬龙，负熊以游？雄虺九首，鯈忽焉在？何所不死？长人何守？靡蓱九衢，枲华安居？灵蛇吞象，厥大何如？黑水玄趾，三危安在？延年不死，寿何所止？鲮鱼何所？鬿堆焉处？羿焉彃日？乌焉解羽？禹之力献功，降省下土四方。焉得彼嵞山女，而通之於台桑？闵妃匹合，厥身是继。胡维嗜不同味，而快鼌饱？启代益作后，卒然离蠥。何启惟忧，而能拘是达？皆归射鞫，而无害厥躬。何后益作革，而禹播降？启棘宾商，《九辨》《九歌》。何勤子屠母，而死分竟地？帝降夷羿，革孽夏民。胡射夫河伯，而妻彼雒嫔？冯珧利决，封豨是射。何献蒸肉之膏，而后帝不若？浞娶纯狐，眩妻爰谋。何羿之射革，而交吞揆之？阻穷西征，岩何越焉？化而为黄熊，巫何活焉？咸播秬黍，莆雚是营。何由并投，而鲧疾修盈？白蜺婴茀，胡为此堂？安得夫良药，不能固臧？天式从横，阳离爰死。大鸟何鸣，夫焉丧厥体？蓱号起雨，何以兴之？撰体协胁，鹿何膺之？鳌戴山抃，何以安之？释舟陵行，何之迁之？惟浇在户，何求于嫂？何少康逐犬，而颠陨厥首？女歧缝裳，而馆同爰止。何颠易厥首，而亲以逢殆？汤谋易旅，何以厚之？覆舟斟寻，何道取之？桀伐蒙山，何所得焉？妺嬉何肆，汤何殛焉？舜闵在家，父何以鳏？尧不姚告，二女何亲？厥萌在初，何所亿焉？璜台十成，谁所极焉？登立为帝，孰道尚之？女娲有体，孰制匠之？舜服厥弟，终然为害。何肆犬豕，而厥身不危败？吴获迄古，南岳是止。孰期去斯，得两男子？缘鹄饰玉，后帝是飨。何承谋夏桀，终以灭丧？帝乃降观，下逢伊挚。何条放致罚，而黎服大说？简狄在台，喾何宜？玄鸟致贻，女何喜？该秉季德，厥父是臧。胡终弊于有扈，牧夫牛羊？干协时舞，何以怀之？平胁曼肤，何以肥之？有扈牧竖，云何而逢？击床先出，其命何从？恒秉季德，焉得夫朴牛？何往营班禄，不但还来？昏微循迹，有狄不宁。何繁鸟萃棘，负子肆情？眩弟并淫，危害厥兄。何变化以作诈，而后嗣逢长？成汤东巡，有莘爰极。何乞彼小臣，而吉妃是得？水滨之木，得彼小子。夫何恶之，媵有莘之妇？汤出重泉，夫何辠尤？不胜心伐帝，夫谁使挑之？会朝争盟，何践吾期？苍鸟群飞，孰使萃之？列击纣躬，叔旦不嘉。何亲揆发足，周之命以咨嗟？授殷天下，其位安施？反成乃亡，其罪伊何？争遣伐器，何以行之？并驱击翼，何以将之？昭后成游，南土爰底。厥利惟何，逢彼白雉？穆王巧梅，夫何为周流？环理天下，夫何索求？妖夫曳炫，何号于市？周幽谁诛？焉得夫褒姒？天命反侧，何罚何佑？齐桓九会，卒然身杀。彼王纣之躬，孰使乱惑？何恶辅弼，谗谄是服？比干何逆，而抑沈之？雷开阿顺，而赐封之？何圣人之一德，卒其异方？梅伯受醢，箕子详狂？稷维元子，帝何竺之？投之于冰上，鸟何燠之？何冯弓挟矢，殊能将之？既惊帝切激，何逢长之？伯昌号衰，秉鞭作牧。何令彻彼岐社，命有殷国？迁藏就岐，何能依？殷有惑妇，何所讥？受赐兹醢，西伯上告。何亲就上帝罚，殷之命以不救？师望在肆，昌何识？鼓刀扬声，后何喜？武发杀殷，何所悒？载尸集战，何所急？伯林雉经，维其何故？何感天抑墬，夫谁畏惧？皇天集命，惟何戒之？受礼天下，又使至代之？初汤臣挚，后兹承辅。何卒官汤，尊食宗绪？勋阖梦生，少离散亡。何壮武历，能流厥严？彭铿斟雉，帝何飨？受寿永多，夫何久长？中央共牧，后何怒？蜂蛾微命，力何固？惊女采薇，鹿何佑？北至回水，萃何喜？兄有噬犬，弟何欲？易之以百两，卒无禄？薄暮雷电，归何忧？厥严不奉，帝何求？伏匿穴处，爰何云？荆勋作师，夫何长？悟过改更，我又何言？吴光争国，久余是胜。何环穿自闾社丘陵，爰出子文？吾告堵敖以不长。何试上自予，忠名弥彰？
绝句·书当快意读易尽::宋代：陈师道::书当快意读易尽，客有可人期不来。世事相违每如此，好怀百岁几回开？
清平调·名花倾国两相欢::唐代：李白::名花倾国两相欢，常得君王带笑看。解释春风无限恨，沉香亭北倚栏杆。
念奴娇·春情::宋代：李清照::萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。 楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。
遗爱寺::唐代：白居易::弄石临溪坐，寻花绕寺行。时时闻鸟语，处处是泉声。
商颂·玄鸟::先秦：佚名::天命玄鸟，降而生商，宅殷土芒芒。古帝命武汤，正域彼四方。方命厥后，奄有九有。商之先后，受命不殆，在武丁孙子。武丁孙子，武王靡不胜。龙旂十乘，大糦是承。邦畿千里，维民所止，肇域彼四海。四海来假，来假祁祁。景员维河。殷受命咸宜，百禄是何。
苦寒行::魏晋：曹操::北上太行山，艰哉何巍巍！羊肠坂诘屈，车轮为之摧。树木何萧瑟，北风声正悲。熊罴对我蹲，虎豹夹路啼。溪谷少人民，雪落何霏霏！延颈长叹息，远行多所怀。我心何怫郁，思欲一东归。水深桥梁绝，中路正徘徊。迷惑失故路，薄暮无宿栖。行行日已远，人马同时饥。担囊行取薪，斧冰持作糜。悲彼《东山》诗，悠悠使我哀。
山中与幽人对酌::唐代：李白::两人对酌山花开，一杯一杯复一杯。我醉欲眠卿且去，明朝有意抱琴来。
断句::宋代：苏麟::近水楼台先得月，向阳花木易为春。
夜夜曲::南北朝：沈约::河汉纵且横，北斗横复直。星汉空如此，宁知心有忆？孤灯暧不明，寒机晓犹织。零泪向谁道，鸡鸣徒叹息。
又呈吴郎::唐代：杜甫::堂前扑枣任西邻，无食无儿一妇人。不为困穷宁有此？只缘恐惧转须亲。即防远客虽多事，便插疏篱却甚真。已诉征求贫到骨，正思戎马泪盈巾。
春宫曲::唐代：王昌龄::昨夜风开露井桃，未央前殿月轮高。 平阳歌舞新承宠，帘外春寒赐锦袍。
牧童诗::宋代：黄庭坚::骑牛远远过前村，短笛横吹隔陇闻。多少长安名利客，机关用尽不如君。
春雨::唐代：李商隐::怅卧新春白袷衣，白门寥落意多违。红楼隔雨相望冷，珠箔飘灯独自归。远路应悲春晼晚，残霄犹得梦依稀。玉珰缄札何由达，万里云罗一雁飞。
病梅馆记::清代：龚自珍::　　江宁之龙蟠，苏州之邓尉，杭州之西溪，皆产梅。或曰：“梅以曲为美，直则无姿；以欹为美，正则无景；以疏为美，密则无态。”固也。此文人画士，心知其意，未可明诏大号以绳天下之梅也；又不可以使天下之民斫直，删密，锄正，以夭梅病梅为业以求钱也。梅之欹之疏之曲，又非蠢蠢求钱之民能以其智力为也。有以文人画士孤癖之隐明告鬻梅者，斫其正，养其旁条，删其密，夭其稚枝，锄其直，遏其生气，以求重价，而江浙之梅皆病。文人画士之祸之烈至此哉！　　予购三百盆，皆病者，无一完者。既泣之三日，乃誓疗之：纵之顺之，毁其盆，悉埋于地，解其棕缚；以五年为期，必复之全之。予本非文人画士，甘受诟厉，辟病梅之馆以贮之。　　呜呼！安得使予多暇日，又多闲田，以广贮江宁、杭州、苏州之病梅，穷予生之光阴以疗梅也哉！
行路难·其三::唐代：李白::有耳莫洗颍川水，有口莫食首阳蕨。含光混世贵无名，何用孤高比云月？吾观自古贤达人，功成不退皆殒身。子胥既弃吴江上，屈原终投湘水滨。陆机雄才岂自保？李斯税驾苦不早。华亭鹤唳讵可闻？上蔡苍鹰何足道？君不见吴中张翰称达生，秋风忽忆江东行。且乐生前一杯酒，何须身后千载名？
观游鱼::唐代：白居易::绕池闲步看鱼游，正值儿童弄钓舟。 一种爱鱼心各异，我来施食尔垂钩。
天末怀李白::唐代：杜甫::凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汨罗。
杀驼破瓮::南北朝：伽腽肭::　　昔有一人，于瓮中盛谷。骆驼入瓮食谷，首不得出。主人以为忧，无计可施。有一老人来语之，曰：“汝莫忧，吾有以教汝出。”主人亟问：“法何？”老人曰：“汝当斩驼头，自当出之。”主人以为妙，即依其语，以刀斩驼头。既杀驼，而复破瓮，如此痴人，为世人所笑。 　　昔有一人，先瓮中盛谷。骆驼入头瓮中食谷，首不得出。既不得出，其人以为忧。有一老人来语之曰：“汝莫愁，吾教汝出，女当斩头，自能出之。”即用其语，以刀斩头。既杀驼，而复破瓮，如此痴人，世人所笑。　　曩有一人，先瓮中盛谷。骆驼入头瓮中食谷，首不得出。既不得出，其人患之。有一老父来语之曰：“女莫愁，吾教女出，女当斩头，自能出之。”即用其语，以刀斩头。既杀驼，复破瓮，如此痴人，世人所笑。
师旷撞晋平公::先秦：韩非::晋平公与群臣饮，饮酣，乃喟然叹曰：“莫乐为人君！惟其言而莫之违。”师旷侍坐于前，援琴撞之。公被衽而避，琴坏于壁。公曰：“太师谁撞？”师旷曰：“今者有小人言于侧者，故撞之。”公曰：“寡人也。”师旷曰：“哑！是非君人者之言也。”左右请除之。公曰：“释之，以为寡人戒。”
捣练子令·深院静::五代：李煜::深院静，小庭空，断续寒砧断续风。无奈夜长人不寐，数声和月到帘栊。
满庭芳·蜗角虚名::宋代：苏轼::蜗角虚名，蝇头微利，算来著甚干忙。事皆前定，谁弱又谁强。且趁闲身未老，尽放我、些子疏狂。百年里，浑教是醉，三万六千场。 思量。能几许，忧愁风雨，一半相妨，又何须，抵死说短论长。幸对清风皓月，苔茵展、云幕高张。江南好，千钟美酒，一曲满庭芳。
国风·豳风·七月::先秦：佚名::　　七月流火，九月授衣。一之日觱发，二之日栗烈。无衣无褐，何以卒岁。三之日于耜，四之日举趾。同我妇子，馌彼南亩，田畯至喜。　　七月流火，九月授衣。春日载阳，有鸣仓庚。女执懿筐，遵彼微行，爰求柔桑。春日迟迟，采蘩祁祁。女心伤悲，殆及公子同归。　　七月流火，八月萑苇。蚕月条桑，取彼斧斨，以伐远扬，猗彼女桑。七月鸣鵙，八月载绩。载玄载黄，我朱孔阳，为公子裳。　　四月秀葽，五月鸣蜩。八月其获，十月陨箨。一之日于貉，取彼狐狸，为公子裘。二之日其同，载缵武功，言私其豵，献豜于公。　　五月斯螽动股，六月莎鸡振羽，七月在野，八月在宇，九月在户，十月蟋蟀入我床下。穹窒熏鼠，塞向墐户。嗟我妇子，曰为改岁，入此室处。　　六月食郁及薁，七月亨葵及菽，八月剥枣，十月获稻，为此春酒，以介眉寿。七月食瓜，八月断壶，九月叔苴，采荼薪樗，食我农夫。　　九月筑场圃，十月纳禾稼。黍稷重穋，禾麻菽麦。嗟我农夫，我稼既同，上入执宫功。昼尔于茅，宵尔索綯。亟其乘屋，其始播百谷。　　二之日凿冰冲冲，三之日纳于凌阴。四之日其蚤，献羔祭韭。九月肃霜，十月涤场。朋酒斯飨，曰杀羔羊。跻彼公堂，称彼兕觥，万寿无疆。
杂诗七首·其四::魏晋：曹植::南国有佳人，容华若桃李。朝游江北岸，夕宿潇湘沚。时俗薄朱颜，谁为发皓齿？俯仰岁将暮，荣耀难久恃。
再游玄都观::唐代：刘禹锡::百亩庭中半是苔，桃花净尽菜花开。种桃道士归何处，前度刘郎今又来。
生年不满百::两汉：佚名::生年不满百，常怀千岁忧。昼短苦夜长，何不秉烛游！为乐当及时，何能待来兹？愚者爱惜费，但为後世嗤。仙人王子乔，难可与等期。
蝉::唐代：李商隐::本以高难饱，徒劳恨费声。五更疏欲断，一树碧无情。薄宦梗犹泛，故园芜已平。烦君最相警，我亦举家清。
登徒子好色赋::先秦：宋玉::　　大夫登徒子侍于楚王，短宋玉曰："玉为人体貌闲丽，口多微辞，又性好色。愿王勿与出入后宫。"　　　王以登徒子之言问宋玉。玉曰："体貌闲丽，所受于天也；口多微辞，所学于师也；至于好色，臣无有也。"王曰："子不好色，亦有说乎？有说则止，无说则退。"玉曰："天下之佳人莫若楚国，楚国之丽者莫若臣里，臣里之美者莫若臣东家之子。东家之子，增之一分则太长，减之一分则太短 ；著粉则太白，施朱则太赤；眉如翠羽，肌如白雪；腰如束素，齿如含贝；嫣然一笑，惑阳城，迷下蔡。然此女登墙窥臣三年，至今未许也。登徒子则不然：其妻蓬头挛耳，齞唇历齿，旁行踽偻，又疥且痔。登徒子悦之，使有五子。王孰察之，谁为好色者矣。"　　是时，秦章华大夫在侧，因进而称曰："今夫宋玉盛称邻之女，以为美色，愚乱之邪；臣自以为守德，谓不如彼矣。且夫南楚穷巷之妾，焉足为大王言乎?若臣之陋，目所曾睹者，未敢云也。"王曰："试为寡人说之。"大夫曰："唯唯。臣少曾远游，周览九土，足历五都。出咸阳、熙邯郸，从容郑、卫、溱 、洧之间 。是时向春之末 ，迎夏之阳，鸧鹒喈喈，群女出桑。此郊之姝，华色含光，体美容冶，不待饰装。臣观其丽者，因称诗曰：'遵大路兮揽子祛'。赠以芳华辞甚妙。于是处子怳若有望而不来，忽若有来而不见。意密体疏，俯仰异观；含喜微笑，窃视流眄。复称诗曰：'寐春风兮发鲜荣，洁斋俟兮惠音声，赠我如此兮不如无生。'因迁延而辞避。盖徒以微辞相感动。精神相依凭；目欲其颜，心顾其义，扬《诗》守礼，终不过差，故足称也。"　　于是楚王称善，宋玉遂不退。
绝句四首::唐代：杜甫::堂西长笋别开门，堑北行椒却背村。梅熟许同朱老吃，松高拟对阮生论。欲作鱼梁云复湍，因惊四月雨声寒。青溪先有蛟龙窟，竹石如山不敢安。两个黄鹂鸣翠柳，一行白鹭上青天。窗含西岭千秋雪，门泊东吴万里船。药条药甲润青青，色过棕亭入草亭。苗满空山惭取誉，根居隙地怯成形。
春愁::清代：丘逢甲::春愁难遣强看山，往事惊心泪欲潸。四百万人同一哭，去年今日割台湾。
摊破浣溪沙·菡萏香销翠叶残::五代：李璟::菡萏香销翠叶残，西风愁起绿波间。还与韶光共憔悴，不堪看。细雨梦回鸡塞远，小楼吹彻玉笙寒。多少泪珠何限恨，倚栏干。 
七哀诗三首·其一::魏晋：王粲::西京乱无象，豺虎方遘患。复弃中国去，委身适荆蛮。亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。“未知身死处，何能两相完？”驱马弃之去，不忍听此言。南登霸陵岸，回首望长安，悟彼下泉人，喟然伤心肝。
水调歌头·金山观月::宋代：张孝祥::江山自雄丽，风露与高寒。寄声月姊，借我玉鉴此中看。幽壑鱼龙悲啸，倒影星辰摇动，海气夜漫漫。涌起白银阙，危驻紫金山。 表独立，飞霞佩，切云冠。漱冰濯雪，眇视万里一毫端。回首三山何处，闻道群仙笑我，要我欲俱还。挥手从此去，翳凤更骖鸾。
水调歌头·游览::宋代：黄庭坚::瑶草一何碧，春入武陵溪。溪上桃花无数，枝上有黄鹂。我欲穿花寻路，直入白云深处，浩气展虹霓。只恐花深里，红露湿人衣。坐玉石，倚玉枕，拂金徽。谪仙何处？无人伴我白螺杯。我为灵芝仙草，不为朱唇丹脸，长啸亦何为？醉舞下山去，明月逐人归。
地震::清代：蒲松龄::　　康熙七年六月十七日戌刻，地大震。余适客稷下，方与表兄李笃之对烛饮。忽闻有声如雷，自东南来，向西北去。众骇异，不解其故。俄而几案摆簸，酒杯倾覆；屋梁椽柱，错折有声。相顾失色。久之，方知地震，各疾趋出。见楼阁房舍，仆而复起；墙倾屋塌之声，与儿啼女号，喧如鼎沸。　　人眩晕不能立，坐地上，随地转侧。河水倾泼丈余，鸡鸣犬吠满城中。逾一时许，始稍定。视街上，则男女裸聚，竞相告语，并忘其未衣也。后闻某处井倾仄，不可汲；某家楼台南北易向；栖霞山裂；沂水陷穴，广数亩。此真非常之奇变也。
丰乐亭记::宋代：欧阳修::　　修既治滁之明年，夏，始饮滁水而甘。问诸滁人，得于州南百步之远。其上则丰山，耸然而特立；下则幽谷，窈然而深藏；中有清泉，滃然而仰出。俯仰左右，顾而乐之。于是疏泉凿石，辟地以为亭，而与滁人往游其间。　　滁于五代干戈之际，用武之地也。昔太祖皇帝，尝以周师破李景兵十五万于清流山下，生擒其皇甫辉、姚凤于滁东门之外，遂以平滁。修尝考其山川，按其图记，升高以望清流之关，欲求辉、凤就擒之所。而故老皆无在也，盖天下之平久矣。自唐失其政，海内分裂，豪杰并起而争，所在为敌国者，何可胜数？及宋受天命，圣人出而四海一。向之凭恃险阻，铲削消磨，百年之间，漠然徒见山高而水清。欲问其事，而遗老尽矣！　　今滁介江淮之间，舟车商贾、四方宾客之所不至，民生不见外事，而安于畎亩衣食，以乐生送死。而孰知上之功德，休养生息，涵煦于百年之深也。　　修之来此，乐其地僻而事简，又爱其俗之安闲。既得斯泉于山谷之间，乃日与滁人仰而望山，俯而听泉。掇幽芳而荫乔木，风霜冰雪，刻露清秀，四时之景，无不可爱。又幸其民乐其岁物之丰成，而喜与予游也。因为本其山川，道其风俗之美，使民知所以安此丰年之乐者，幸生无事之时也。　　夫宣上恩德，以与民共乐，刺史之事也。遂书以名其亭焉。 
上堂开示颂::唐代：黄蘖禅师::尘劳迥脱事非常，紧把绳头做一场。不经一番寒彻骨，怎得梅花扑鼻香。
进学解::唐代：韩愈::　　国子先生晨入太学，招诸生立馆下，诲之曰：“业精于勤，荒于嬉；行成于思，毁于随。方今圣贤相逢，治具毕张。拔去凶邪，登崇畯良。占小善者率以录，名一艺者无不庸。爬罗剔抉，刮垢磨光。盖有幸而获选，孰云多而不扬？诸生业患不能精，无患有司之不明；行患不能成，无患有司之不公。”　　言未既，有笑于列者曰：“先生欺余哉！弟子事先生，于兹有年矣。先生口不绝吟于六艺之文，手不停披于百家之编。纪事者必提其要，纂言者必钩其玄。贪多务得，细大不捐。焚膏油以继晷，恒兀兀以穷年。先生之业，可谓勤矣。　　觝排异端，攘斥佛老。补苴罅漏，张皇幽眇。寻坠绪之茫茫，独旁搜而远绍。障百川而东之，回狂澜于既倒。先生之于儒，可谓有劳矣。　　沉浸醲郁，含英咀华，作为文章，其书满家。上规姚姒，浑浑无涯；周诰、殷《盘》，佶屈聱牙；《春秋》谨严，《左氏》浮夸；《易》奇而法，《诗》正而葩；下逮《庄》、《骚》，太史所录；子云，相如，同工异曲。先生之于文，可谓闳其中而肆其外矣。　　少始知学，勇于敢为；长通于方，左右具宜。先生之于为人，可谓成矣。　　然而公不见信于人，私不见助于友。跋前踬后，动辄得咎。暂为御史，遂窜南夷。三年博士，冗不见治。命与仇谋，取败几时。冬暖而儿号寒，年丰而妻啼饥。头童齿豁，竟死何裨。不知虑此，而反教人为？”　　先生曰：“吁，子来前！夫大木为杗，细木为桷，欂栌、侏儒，椳、闑、扂、楔，各得其宜，施以成室者，匠氏之工也。玉札、丹砂，赤箭、青芝，牛溲、马勃，败鼓之皮，俱收并蓄，待用无遗者，医师之良也。登明选公，杂进巧拙，纡馀为妍，卓荦为杰，校短量长，惟器是适者，宰相之方也。昔者孟轲好辩，孔道以明，辙环天下，卒老于行。荀卿守正，大论是弘，逃谗于楚，废死兰陵。是二儒者，吐辞为经，举足为法，绝类离伦，优入圣域，其遇于世何如也？今先生学虽勤而不繇其统，言虽多而不要其中，文虽奇而不济于用，行虽修而不显于众。犹且月费俸钱，岁靡廪粟；子不知耕，妇不知织；乘马从徒，安坐而食。踵常途之役役，窥陈编以盗窃。然而圣主不加诛，宰臣不见斥，兹非其幸欤？动而得谤，名亦随之。投闲置散，乃分之宜。若夫商财贿之有亡，计班资之崇庳，忘己量之所称，指前人之瑕疵，是所谓诘匠氏之不以杙为楹，而訾医师以昌阳引年，欲进其豨苓也。 
鹧鸪天·重过阊门万事非::宋代：贺铸::重过阊门万事非。同来何事不同归。梧桐半死清霜后，头白鸳鸯失伴飞。 原上草，露初晞。旧栖新垅两依依。空床卧听南窗雨，谁复挑灯夜补衣。
庭中有奇树::两汉：佚名::庭中有奇树，绿叶发华滋。攀条折其荣，将以遗所思。馨香盈怀袖，路远莫致之。此物何足贵，但感别经时。
对雪::唐代：高骈::六出飞花入户时，坐看青竹变琼枝。如今好上高楼望，盖尽人间恶路岐。
社日::唐代：王驾::鹅湖山下稻粱肥，豚栅鸡栖半掩扉。 桑柘影斜春社散，家家扶得醉人归。
春题湖上::唐代：白居易::湖上春来似画图，乱峰围绕水平铺。松排山面千重翠，月点波心一颗珠。碧毯线头抽早稻，青罗裙带展新蒲。未能抛得杭州去，一半勾留是此湖。
古怨别::唐代：孟郊::飒飒秋风生，愁人怨离别。含情两相向，欲语气先咽。心曲千万端，悲来却难说。别后唯所思，天涯共明月。
秋兴八首::唐代：杜甫::玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。夔府孤城落日斜，每依北斗望京华。听猿实下三声泪，奉使虚随八月槎。画省香炉违伏枕，山楼粉堞隐悲笳。请看石上藤萝月，已映洲前芦荻花。千家山郭静朝晖，日日江楼坐翠微。信宿渔人还泛泛，清秋燕子故飞飞。匡衡抗疏功名薄，刘向传经心事违。同学少年多不贱，五陵衣马自轻肥。闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书驰。鱼龙寂寞秋江冷，故国平居有所思。蓬莱宫阙对南山，承露金茎霄汉间。西望瑶池降王母，东来紫气满函关。云移雉尾开宫扇，日绕龙鳞识圣颜。一卧沧江惊岁晚，几回青琐点朝班。瞿塘峡口曲江头，万里风烟接素秋。花萼夹城通御气，芙蓉小苑入边愁。珠帘绣柱围黄鹄，锦缆牙樯起白鸥。回首可怜歌舞地，秦中自古帝王州。昆明池水汉时功，武帝旌旗在眼中。织女机丝虚夜月，石鲸鳞甲动秋风。波漂菰米沉云黑，露冷莲房坠粉红。关塞极天惟鸟道，江湖满地一渔翁。昆吾御宿自逶迤，紫阁峰阴入渼陂。香稻啄馀鹦鹉粒，碧梧栖老凤凰枝。佳人拾翠春相问，仙侣同舟晚更移。彩笔昔曾干气象，白头吟望苦低垂。
孔子世家赞::两汉：司马迁::　　太史公曰：《诗》有之：“高山仰止，景行行止。”虽不能至，然心乡往之。余读孔氏书，想见其为人。适鲁，观仲尼庙堂车服礼器，诸生以时习礼其家，余祗回留之不能去云。天下君王至于贤人众矣，当时则荣，没则已焉。孔子布衣，传十余世，学者宗之。自天子王侯，中国言《六艺》者折中于夫子，可谓至圣矣！
于长安归还扬州九月九日行薇山亭赋韵 / 长安九日诗::南北朝：江总::心逐南云逝，形随北雁来。故乡篱下菊，今日几花开。
落花::宋代：朱淑真::连理枝头花正开，妒花风雨便相催。愿教青帝常为主，莫遣纷纷点翠苔。
无题·来是空言去绝踪::唐代：李商隐::来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重！
相思令·吴山青::宋代：林逋::吴山青，越山青，两岸青山相送迎，争忍有离情？君泪盈，妾泪盈，罗带同心结未成，江边潮已平。
宿山寺::唐代：贾岛::众岫耸寒色，精庐向此分。流星透疏木，走月逆行云。绝顶人来少，高松鹤不群。一僧年八十，世事未曾闻。
闻雁::唐代：韦应物::故园渺何处，归思方悠哉。淮南秋雨夜，高斋闻雁来。
陇西行::唐代：王维::十里一走马，五里一扬鞭。都护军书至，匈奴围酒泉。关山正飞雪，烽火断无烟。
归园田居·其四::魏晋：陶渊明::久去山泽游，浪莽林野娱。试携子侄辈，披榛步荒墟。徘徊丘垄间，依依昔人居。井灶有遗处，桑竹残朽株。借问采薪者，此人皆焉如？薪者向我言，死没无复余。一世异朝市，此语真不虚。人生似幻化，终当归空无。
富春至严陵山水甚佳::清代：纪昀::浓似春云淡似烟，参差绿到大江边。斜阳流水推篷坐，翠色随人欲上船。
西施::唐代：罗隐::家国兴亡自有时，吴人何苦怨西施。西施若解倾吴国，越国亡来又是谁。
梦天::唐代：李贺::老兔寒蟾泣天色，云楼半开壁斜白。玉轮轧露湿团光，鸾珮相逢桂香陌。黄尘清水三山下，更变千年如走马。遥望齐州九点烟，一泓海水杯中泻。
摽有梅::先秦：佚名::摽有梅，其实七兮。求我庶士，迨其吉兮。摽有梅，其实三兮。求我庶士，迨其今兮。摽有梅，顷筐塈之。求我庶士，迨其谓之。
山中留客::唐代：张旭::山光物态弄春晖，莫为轻阴便拟归。纵使晴明无雨色，入云深处亦沾衣。
荷花::清代：石涛::荷叶五寸荷花娇，贴波不碍画船摇；相到薰风四五月，也能遮却美人腰。
酌贪泉::魏晋：吴隐之::古人云此水，一歃怀千金。试使夷齐饮，终当不易心。
汉宫春·梅::宋代：晁冲之::潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。却是有，年年塞雁，归来曾见开时。 清浅小溪如练，问玉堂何似，茅舍疏篱。伤心故人去后，冷落新诗。微云淡月，对江天、分付他谁。空自忆，清香未减，风流不在人知。
蝶恋花·送春::宋代：朱淑真::楼外垂杨千万缕。欲系青春，少住春还去。犹自风前飘柳絮。随春且看归何处。 绿满山川闻杜宇。便做无情，莫也愁人苦。把酒送春春不语。黄昏却下潇潇雨。
少年游·并刀如水::宋代：周邦彦::并刀如水，吴盐胜雪，纤手破新橙。锦幄初温，兽烟不断，相对坐调笙。 低声问向谁行宿，城上已三更。马滑霜浓，不如休去，直是少人行。
酬乐天咏老见示::唐代：刘禹锡::人谁不顾老，老去有谁怜。身瘦带频减，发稀冠自偏。废书缘惜眼，多灸为随年。经事还谙事，阅人如阅川。细思皆幸矣，下此便翛然。莫道桑榆晚，为霞尚满天。
夜雨::唐代：白居易::我有所念人，隔在远远乡。我有所感事，结在深深肠。乡远去不得，无日不瞻望。肠深解不得，无夕不思量。况此残灯夜，独宿在空堂。秋天殊未晓，风雨正苍苍。不学头陀法，前心安可忘。
小雅·白驹::先秦：佚名::皎皎白驹，食我场苗。絷之维之，以永今朝。所谓伊人，于焉逍遥？皎皎白驹，食我场藿。絷之维之，以永今夕。所谓伊人，于焉嘉客？皎皎白驹，贲然来思。尔公尔侯，逸豫无期？慎尔优游，勉尔遁思。皎皎白驹，在彼空谷。生刍一束，其人如玉。毋金玉尔音，而有遐心。
西江月·梅花::宋代：苏轼::玉骨那愁瘴雾，冰姿自有仙风。海仙时遣探芳丛。倒挂绿毛么凤。素面翻嫌粉涴，洗妆不褪唇红。高情已逐晓云空。不与梨花同梦。
塞上曲二首·其二::唐代：戴叔伦::汉家旌帜满阴山，不遣胡儿匹马还。愿得此身长报国，何须生入玉门关。
绝句::元代：王庭筠::竹影和诗瘦，梅花入梦香。可怜今夜月，不肯下西厢。
如梦令·水垢何曾相受::宋代：苏轼::水垢何曾相受。细看两俱无有。寄语揩背人，尽日劳君挥肘。轻手，轻手，居士本来无垢。
菩萨蛮·回文夏闺怨::宋代：苏轼::柳庭风静人眠昼，昼眠人静风庭柳。香汗薄衫凉，凉衫薄汗香。手红冰碗藕，藕碗冰红手。郎笑藕丝长，长丝藕笑郎。
金缕曲·亡妇忌日有感::清代：纳兰性德::此恨何时已。滴空阶、寒更雨歇，葬花天气。三载悠悠魂梦杳，是梦久应醒矣。料也觉、人间无味。不及夜台尘土隔，冷清清、一片埋愁地。钗钿约，竟抛弃。重泉若有双鱼寄。好知他、年来苦乐，与谁相倚。我自中宵成转侧，忍听湘弦重理。待结个、他生知已。还怕两人俱薄命，再缘悭、剩月零风里。清泪尽，纸灰起。
浪淘沙令·伊吕两衰翁::宋代：王安石::伊吕两衰翁，历遍穷通。一为钓叟一耕佣。若使当时身不遇，老了英雄。汤武偶相逢，风虎云龙。兴王只在谈笑中。直至如今千载后，谁与争功！
长歌行::唐代：王昌龄::旷野饶悲风，飕飕黄蒿草。系马倚白杨，谁知我怀抱。 所是同袍者，相逢尽衰老。北登汉家陵，南望长安道。 下有枯树根，上有鼯鼠窠。高皇子孙尽，千载无人过。 宝玉频发掘，精灵其奈何。人生须达命，有酒且长歌。
今日歌::明代：文嘉::今日复今日，今日何其少！今日又不为，此事何时了？人生百年几今日，今日不为真可惜！若言姑待明朝至，明朝又有明朝事。为君聊赋今日诗，努力请从今日始。
卜算子·芍药打团红::宋代：洪咨夔::芍药打团红，萱草成窝绿。帘卷疏风燕子归，依旧卢仝屋。贫放麹生疏，闲到青奴熟。扫地焚香伴老仙，人胜连环玉。
梦李白二首·其一::唐代：杜甫::死别已吞声，生别常恻恻。江南瘴疠地，逐客无消息。故人入我梦，明我长相忆。恐非平生魂，路远不可测。魂来枫林青，魂返关塞黑。君今在罗网，何以有羽翼。落月满屋梁，犹疑照颜色。水深波浪阔，无使蛟龙得。死别已吞声，生别常恻恻。江南瘴疠地，逐客无消息。故人入我梦，明我长相忆。君今在罗网，何以有羽翼。恐非平生魂，路远不可测。魂来枫林青，魂返关塞黑。落月满屋梁，犹疑照颜色。水深波浪阔，无使蛟龙得。
司马光好学::宋代：朱熹::　　司马温公幼时，患记问不若人。群居讲习，众兄弟既成诵，游息矣；独下帷绝编，迨能倍诵乃止。用力多者收功远，其所精诵，乃终身不忘也。温公尝言：“书不可不成诵。或在马上，或中夜不寝时，咏其文，思其义，所得多矣。”（选自朱熹编辑的《三朝名臣言行录》）
秋凉晚步::宋代：杨万里::秋气堪悲未必然，轻寒正是可人天。绿池落尽红蕖却，荷叶犹开最小钱。
塞上::宋代：柳开::鸣骹直上一千尺，天静无风声更干。碧眼胡儿三百骑，尽提金勒向云看。
行香子·树绕村庄::宋代：秦观::树绕村庄，水满陂塘。倚东风、豪兴徜徉。小园几许，收尽春光。有桃花红，李花白，菜花黄。远远围墙，隐隐茅堂。飏青旗、流水桥旁。偶然乘兴、步过东冈。正莺儿啼，燕儿舞，蝶儿忙。
酬张少府::唐代：王维::晚年唯好静，万事不关心。自顾无长策，空知返旧林。 松风吹解带，山月照弹琴。君问穷通理，渔歌入浦深。
陶者::宋代：梅尧臣::陶尽门前土，屋上无片瓦。十指不沾泥，鳞鳞居大厦。
越中览古::唐代：李白::越王勾践破吴归，义士还乡尽锦衣。 宫女如花满春殿，只今惟有鹧鸪飞。
张衡传::南北朝：范晔::　　张衡字平子，南阳西鄂人也。衡少善属文，游于三辅，因入京师，观太学，遂通五经，贯六艺。虽才高于世，而无骄尚之情。常从容淡静，不好交接俗人。永元中，举孝廉不行，连辟公府不就。时天下承平日久，自王侯以下，莫不逾侈。衡乃拟班固《两都》作《二京赋》，因以讽谏。精思傅会，十年乃成。大将军邓骘奇其才，累召不应。　　衡善机巧，尤致思于天文、阴阳、历算。安帝雅闻衡善术学，公车特征拜郎中，再迁为太史令。遂乃研核阴阳，妙尽璇玑之正，作浑天仪，著《灵宪》、《算罔论》，言甚详明。　　顺帝初，再转，复为太史令。衡不慕当世，所居之官辄积年不徙。自去史职，五载复还。　　阳嘉元年，复造候风地动仪。以精铜铸成，员径八尺，合盖隆起，形似酒尊，饰以篆文山龟鸟兽之形。中有都柱，傍行八道，施关发机。外有八龙，首衔铜丸，下有蟾蜍，张口承之。其牙机巧制，皆隐在尊中，覆盖周密无际。如有地动，尊则振龙，机发吐丸，而蟾蜍衔之。振声激扬，伺者因此觉知。虽一龙发机，而七首不动，寻其方面，乃知震之所在。验之以事，合契若神。自书典所记，未之有也。尝一龙机发而地不觉动，京师学者咸怪其无征。后数日驿至，果地震陇西，于是皆服其妙。自此以后，乃令史官记地动所从方起。　　时政事渐损，权移于下，衡因上疏陈事。后迁侍中，帝引在帷幄，讽议左右。尝问天下所疾恶者。宦官惧其毁己，皆共目之，衡乃诡对而出。阉竖恐终为其患，遂共谗之。衡常思图身之事，以为吉凶倚仗，幽微难明。乃作《思玄赋》以宣寄情志。　　永和初，出为河间相。时国王骄奢，不遵典宪；又多豪右，共为不轨。衡下车，治威严，整法度，阴知奸党名姓，一时收禽，上下肃然，称为政理。视事三年，上书乞骸骨，征拜尚书。年六十二，永和四年卒。
水龙吟·黄州梦过栖霞楼::宋代：苏轼::闾丘大夫孝终公显尝守黄州，作栖霞楼，为郡中胜绝。元丰五年，余谪居黄。正月十七日，梦扁舟渡江，中流回望，楼中歌乐杂作。舟中人言：公显方会客也。觉而异之，乃作此词，盖越调鼓笛慢。公显时已致仕在苏州。小舟横截春江，卧看翠壁红楼起。云间笑语，使君高会，佳人半醉。危柱哀弦，艳歌余响，绕云萦水。念故人老大，风流未减，独回首、烟波里。推枕惘然不见，但空江、月明千里。五湖闻道，扁舟归去，仍携西子。云梦南州，武昌东岸，昔游应记。料多情梦里，端来见我，也参差是。
夜归鹿门山歌 / 夜归鹿门歌::唐代：孟浩然::山寺钟鸣昼已昏，渔梁渡头争渡喧。人随沙岸向江村，余亦乘舟归鹿门。鹿门月照开烟树，忽到庞公栖隐处。岩扉松径长寂寥，惟有幽人自来去。
采桑子·塞上咏雪花::清代：纳兰性德::非关癖爱轻模样，冷处偏佳。别有根芽，不是人间富贵花。谢娘别后谁能惜，飘泊天涯。寒月悲笳，万里西风瀚海沙。
自京赴奉先县咏怀五百字 / 自京赴奉先咏怀五百字::唐代：杜甫::杜陵有布衣，老大意转拙。许身一何愚，窃比稷与契。居然成濩落，白首甘契阔。盖棺事则已，此志常觊豁。穷年忧黎元，叹息肠内热。取笑同学翁，浩歌弥激烈。非无江海志，潇洒送日月。生逢尧舜君，不忍便永诀。当今廊庙具，构厦岂云缺。葵藿倾太阳，物性固莫夺。顾惟蝼蚁辈，但自求其穴。胡为慕大鲸，辄拟偃溟渤。以兹误生理，独耻事干谒。兀兀遂至今，忍为尘埃没。终愧巢与由，未能易其节。沉饮聊自遣，放歌破愁绝。岁暮百草零，疾风高冈裂。天衢阴峥嵘，客子中夜发。霜严衣带断，指直不得结。凌晨过骊山，御榻在嵽嵲。蚩尤塞寒空，蹴蹋崖谷滑。瑶池气郁律，羽林相摩戛。君臣留欢娱，乐动殷樛嶱。赐浴皆长缨，与宴非短褐。彤庭所分帛，本自寒女出。鞭挞其夫家，聚敛贡城阙。圣人筐篚恩，实欲邦国活。臣如忽至理，君岂弃此物。多士盈朝廷，仁者宜战栗。况闻内金盘，尽在卫霍室。中堂舞神仙，烟雾散玉质。煖客貂鼠裘，悲管逐清瑟。劝客驼蹄羹，霜橙压香橘。朱门酒肉臭，路有冻死骨。荣枯咫尺异，惆怅难再述。北辕就泾渭，官渡又改辙。群冰从西下，极目高崒兀。疑是崆峒来，恐触天柱折。河梁幸未坼，枝撑声窸窣。行旅相攀援，川广不可越。老妻寄异县，十口隔风雪。谁能久不顾，庶往共饥渴。入门闻号啕，幼子饥已卒。吾宁舍一哀，里巷亦呜咽。所愧为人父，无食致夭折。岂知秋禾登，贫窭有仓卒。生常免租税，名不隶征伐。抚迹犹酸辛，平人固骚屑。默思失业徒，因念远戍卒。忧端齐终南，澒洞不可掇。
咏怀八十二首·其一::魏晋：阮籍::夜中不能寐，起坐弹鸣琴。薄帷鉴明月，清风吹我襟。孤鸿号外野，翔鸟鸣北林。徘徊将何见？忧思独伤心。
永遇乐·彭城夜宿燕子楼::宋代：苏轼::彭城夜宿燕子楼，梦盼盼，因作此词。明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫，重寻无处，觉来小园行遍。 天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩叹。 
子夜吴歌·冬歌::唐代：李白::明朝驿使发，一夜絮征袍。素手抽针冷，那堪把剪刀。裁缝寄远道，几日到临洮。
国风·郑风·女曰鸡鸣::先秦：佚名::女曰鸡鸣，士曰昧旦。子兴视夜，明星有烂。将翱将翔，弋凫与雁。弋言加之，与子宜之。宜言饮酒，与子偕老。琴瑟在御，莫不静好。知子之来之，杂佩以赠之。知子之顺之，杂佩以问之。知子之好之，杂佩以报之。
屈原列传::两汉：司马迁::　　屈原者，名平，楚之同姓也。为楚怀王左徒。博闻强志，明于治乱，娴于辞令。入则与王图议国事，以出号令；出则接遇宾客，应对诸侯。王甚任之。　　上官大夫与之同列，争宠而心害其能。怀王使屈原造为宪令，屈平属草稿未定。上官大夫见而欲夺之，屈平不与，因谗之曰：“王使屈平为令，众莫不知。每一令出，平伐其功，曰以为‘非我莫能为也。’”王怒而疏屈平。　　屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》。“离骚”者，犹离忧也。夫天者，人之始也；父母者，人之本也。人穷则反本，故劳苦倦极，未尝不呼天也；疾痛惨怛，未尝不呼父母也。屈平正道直行，竭忠尽智，以事其君，谗人间之，可谓穷矣。信而见疑，忠而被谤，能无怨乎？屈平之作《离骚》，盖自怨生也。《国风》好色而不淫，《小雅》怨诽而不乱。若《离骚》者，可谓兼之矣。上称帝喾，下道齐桓，中述汤、武，以刺世事。明道德之广崇，治乱之条贯，靡不毕见。其文约，其辞微，其志洁，其行廉。其称文小而其指极大，举类迩而见义远。其志洁，故其称物芳；其行廉，故死而不容。自疏濯淖污泥之中，蝉蜕于浊秽，以浮游尘埃之外，不获世之滋垢，皭然泥而不滓者也。推此志也，虽与日月争光可也。　　屈原既绌。其后秦欲伐齐，齐与楚从亲，惠王患之。乃令张仪佯去秦，厚币委质事楚，曰：“秦甚憎齐，齐与楚从亲，楚诚能绝齐，秦愿献商、於之地六百里。”楚怀王贪而信张仪，遂绝齐，使使如秦受地。张仪诈之曰：“仪与王约六里，不闻六百里。”楚使怒去，归告怀王。怀王怒，大兴师伐秦。秦发兵击之，大破楚师于丹、淅，斩首八万，虏楚将屈匄，遂取楚之汉中地。怀王乃悉发国中兵，以深入击秦，战于蓝田。魏闻之，袭楚至邓。楚兵惧，自秦归。而齐竟怒，不救楚，楚大困。明年，秦割汉中地与楚以和。楚王曰：“不愿得地，愿得张仪而甘心焉。”张仪闻，乃曰：“以一仪而当汉中地，臣请往如楚。”如楚，又因厚币用事者臣靳尚，而设诡辩于怀王之宠姬郑袖。怀王竟听郑袖，复释去张仪。是时屈原既疏，不复在位，使于齐，顾反，谏怀王曰：“何不杀张仪？”怀王悔，追张仪，不及。　　其后，诸侯共击楚，大破之，杀其将唐眜。时秦昭王与楚婚，欲与怀王会。怀王欲行，屈平曰：“秦，虎狼之国，不可信，不如毋行。”怀王稚子子兰劝王行：“奈何绝秦欢！”怀王卒行。入武关，秦伏兵绝其后，因留怀王，以求割地。怀王怒，不听。亡走赵，赵不内。复之秦，竟死于秦而归葬。　　长子顷襄王立，以其弟子兰为令尹。楚人既咎子兰以劝怀王入秦而不反也。屈平既嫉之，虽放流，眷顾楚国，系心怀王，不忘欲反。冀幸君之一悟，俗之一改也。其存君兴国，而欲反复之，一篇之中，三致志焉。然终无可奈何，故不可以反。卒以此见怀王之终不悟也。　　人君无愚智贤不肖，莫不欲求忠以自为，举贤以自佐。然亡国破家相随属，而圣君治国累世而不见者，其所谓忠者不忠，而所谓贤者不贤也。怀王以不知忠臣之分，故内惑于郑袖，外欺于张仪，疏屈平而信上官大夫、令尹子兰，兵挫地削，亡其六郡，身客死于秦，为天下笑，此不知人之祸也。《易》曰：“井渫不食，为我心恻，可以汲。王明，并受其福。”王之不明，岂足福哉！令尹子兰闻之，大怒。卒使上官大夫短屈原于顷襄王。顷襄王怒而迁之。屈原至于江滨，被发行吟泽畔，颜色憔悴，形容枯槁。渔父见而问之曰：“子非三闾大夫欤？何故而至此？”屈原曰：“举世皆浊而我独清，众人皆醉而我独醒，是以见放。”渔父曰：“夫圣人者，不凝滞于物，而能与世推移。举世皆浊，何不随其流而扬其波？众人皆醉，何不哺其糟而啜其醨？何故怀瑾握瑜，而自令见放为？”屈原曰：“吾闻之，新沐者必弹冠，新浴者必振衣。人又谁能以身之察察，受物之汶汶者乎？宁赴常流而葬乎江鱼腹中耳。又安能以皓皓之白，而蒙世之温蠖乎？”乃作《怀沙》之赋。于是怀石，遂自投汨罗以死。　　屈原既死之后，楚有宋玉、唐勒、景差之徒者，皆好辞而以赋见称。然皆祖屈原之从容辞令，终莫敢直谏。其后楚日以削，数十年竟为秦所灭。自屈原沉汨罗后百有馀年，汉有贾生，为长沙王太傅。过湘水，投书以吊屈原。　　太史公曰：“余读《离骚》、《天问》、《招魂》、《哀郢》，悲其志。适长沙，过屈原所自沉渊，未尝不垂涕，想见其为人。及见贾生吊之，又怪屈原以彼其材游诸侯，何国不容，而自令若是！读《鵩鸟赋》，同死生，轻去就，又爽然自失矣。” 
水仙子·咏江南::元代：张养浩::一江烟水照晴岚，两岸人家接画檐，芰荷丛一段秋光淡。看沙鸥舞再三，卷香风十里珠帘。画船儿天边至，酒旗儿风外飐。爱杀江南！
官仓鼠::唐代：曹邺::官仓老鼠大如斗，见人开仓亦不走。 健儿无粮百姓饥，谁遣朝朝入君口。
偶作寄朗之::唐代：白居易::历想为官日，无如刺史时。欢娱接宾客，饱暖及妻儿。自到东都后，安闲更得宜。分司胜刺史，致仕胜分司。何况园林下，欣然得朗之。仰名同旧识，为乐即新知。有雪先相访，无花不作期。斗醲干酿酒，夸妙细吟诗。里巷千来往，都门五别离。岐分两回首，书到一开眉。叶落槐亭院，冰生竹阁池。雀罗谁问讯，鹤氅罢追随。身与心俱病，容将力共衰。老来多健忘，唯不忘相思。
蜉蝣::先秦：佚名::蜉蝣之羽，衣裳楚楚。心之忧矣，於我归处。蜉蝣之翼，采采衣服。心之忧矣，於我归息。蜉蝣掘阅，麻衣如雪。心之忧矣，於我归说。
中秋登楼望月::宋代：米芾::目穷淮海满如银，万道虹光育蚌珍。天上若无修月户，桂枝撑损向西轮。
水调歌头·细数十年事::宋代：范成大::细数十年事，十处过中秋。今年新梦，忽到黄鹤旧山头。老子个中不浅，此会天教重见，今古一南楼。星汉淡无色，玉镜独空浮。敛秦烟，收楚雾，熨江流。关河离合，南北依旧照清愁。想见姮娥冷眼，应笑归来霜鬓，空敝黑貂裘。酾酒问蟾兔，肯去伴沧洲？
沙丘城下寄杜甫::唐代：李白::我来竟何事，高卧沙丘城。城边有古树，日夕连秋声。鲁酒不可醉，齐歌空复情。思君若汶水，浩荡寄南征。
春怨 / 伊州歌::唐代：金昌绪::打起黄莺儿，莫教枝上啼。啼时惊妾梦，不得到辽西。
江上值水如海势聊短述::唐代：杜甫::为人性僻耽佳句，语不惊人死不休。老去诗篇浑漫与，春来花鸟莫深愁。新添水槛供垂钓，故着浮槎替入舟。焉得思如陶谢手，令渠述作与同游。
山村咏怀::宋代：邵雍::一去二三里，烟村四五家。亭台六七座，八九十枝花。
触龙说赵太后::先秦：刘向::　　赵太后新用事，秦急攻之。赵氏求救于齐，齐曰：“必以长安君为质，兵乃出。”太后不肯，大臣强谏。太后明谓左右：“有复言令长安君为质者，老妇必唾其面。”　　左师触龙言愿见太后。太后盛气而揖之。入而徐趋，至而自谢，曰：“老臣病足，曾不能疾走，不得见久矣。窃自恕，而恐太后玉体之有所郄也，故愿望见太后。”太后曰：“老妇恃辇而行。”曰：“日食饮得无衰乎？”曰：“恃粥耳。”曰：“老臣今者殊不欲食，乃自强步，日三四里，少益耆食，和于身。”太后曰：“老妇不能。”太后之色少解。　　左师公曰：“老臣贱息舒祺，最少，不肖；而臣衰，窃爱怜之。愿令得补黑衣之数，以卫王宫。没死以闻。”太后曰：“敬诺。年几何矣？”对曰：“十五岁矣。虽少，愿及未填沟壑而托之。”太后曰：“丈夫亦爱怜其少子乎？”对曰：“甚于妇人。”太后笑曰：“妇人异甚。”对曰：“老臣窃以为媪之爱燕后贤于长安君。”曰：“君过矣！不若长安君之甚。”左师公曰：“父母之爱子，则为之计深远。媪之送燕后也，持其踵，为之泣，念悲其远也，亦哀之矣。已行，非弗思也，祭祀必祝之，祝曰：‘必勿使反。’岂非计久长，有子孙相继为王也哉？”太后曰：“然。”　　左师公曰：“今三世以前，至于赵之为赵，赵王之子孙侯者，其继有在者乎？”曰：“无有。”曰：“微独赵，诸侯有在者乎？”曰：“老妇不闻也。”“此其近者祸及身，远者及其子孙。岂人主之子孙则必不善哉？位尊而无功，奉厚而无劳，而挟重器多也。今媪尊长安君之位，而封之以膏腴之地，多予之重器，而不及今令有功于国，—旦山陵崩，长安君何以自托于赵？老臣以媪为长安君计短也，故以为其爱不若燕后。”太后曰：“诺，恣君之所使之。”　　于是为长安君约车百乘，质于齐，齐兵乃出。　　子义闻之曰：“人主之子也、骨肉之亲也，犹不能恃无功之尊、无劳之奉，已守金玉之重也，而况人臣乎。” 
游子吟::唐代：陈陶::栖乌喜林曙，惊蓬伤岁阑。关河三尺雪，何处是天山。朔风无重衣，仆马饥且寒。惨戚别妻子，迟回出门难。男儿值休明，岂是长泥蟠。何者为木偶，何人侍金銮。郁郁守贫贱，悠悠亦无端。进不图功名，退不处岩峦。穷通在何日，光景如跳丸。富贵苦不早，令人摧心肝。誓期春之阳，一振摩霄翰。
中秋::唐代：郑谷::清香闻晓莲，水国雨馀天。天气正得所，客心刚悄然。乱兵何日息，故老几人全。此际难消遣，从来未学禅。
阴雨::唐代：白居易::岚雾今朝重，江山此地深。滩声秋更急，峡气晓多阴。望阙云遮眼，思乡雨滴心。将何慰幽独，赖此北窗琴。
菩萨蛮·花明月暗笼轻雾::五代：李煜::花明月暗笼轻雾，今宵好向郎边去。刬袜步香阶，手提金缕鞋。画堂南畔见，一向偎人颤。奴为出来难，教君恣意怜。
把酒对月歌::明代：唐寅::李白前时原有月，惟有李白诗能说。李白如今已仙去，月在青天几圆缺？今人犹歌李白诗，明月还如李白时。我学李白对明月，白与明月安能知！李白能诗复能酒，我今百杯复千首。我愧虽无李白才，料应月不嫌我丑。我也不登天子船，我也不上长安眠。姑苏城外一茅屋，万树梅花月满天。
渭川田家::唐代：王维::斜阳照墟落，穷巷牛羊归。野老念牧童，倚杖候荆扉。雉雊麦苗秀，蚕眠桑叶稀。田夫荷锄至，相见语依依。即此羡闲逸，怅然吟式微。
行露::先秦：佚名::厌浥行露，岂不夙夜，谓行多露。谁谓雀无角？何以穿我屋？谁谓女无家？何以速我狱？虽速我狱，室家不足！谁谓鼠无牙？何以穿我墉？谁谓女无家？何以速我讼？虽速我讼，亦不女从！
浣溪沙·玉碗冰寒滴露华::宋代：晏殊::玉碗冰寒滴露华，粉融香雪透轻纱。晚来妆面胜荷花。鬓亸欲迎眉际月，酒红初上脸边霞。一场春梦日西斜。
移居二首::魏晋：陶渊明::昔欲居南村，非为卜其宅。闻多素心人，乐与数晨夕。怀此颇有年，今日从兹役。敝庐何必广，取足蔽床席。邻曲时时来，抗言谈在昔。奇文共欣赏，疑义相与析。春秋多佳日，登高赋新诗。过门更相呼，有酒斟酌之。农务各自归，闲暇辄相思。相思则披衣，言笑无厌时。此理将不胜？无为忽去兹。衣食当须纪，力耕不吾欺。 
雨后池上::宋代：刘攽::一雨池塘水面平，淡磨明镜照檐楹。东风忽起垂杨舞，更作荷心万点声。
西江月·宝髻松松挽就::宋代：司马光::宝髻松松挽就，铅华淡淡妆成。青烟翠雾罩轻盈，飞絮游丝无定。相见争如不见，有情何似无情。笙歌散后酒初醒，深院月斜人静。
南歌子·天上星河转::宋代：李清照::天上星河转，人间帘幕垂。凉生枕簟泪痕滋。起解罗衣聊问、夜何其。翠贴莲蓬小，金销藕叶稀。旧时天气旧时衣。只有情怀不似、旧家时。
春风::清代：袁枚::春风如贵客，一到便繁华。来扫千山雪，归留万国花。
马嵬::清代：袁枚::莫唱当年长恨歌，人间亦自有银河。石壕村里夫妻别，泪比长生殿上多。
百忧集行::唐代：杜甫::忆年十五心尚孩，健如黄犊走复来。庭前八月梨枣熟，一日上树能千回。即今倏忽已五十，坐卧只多少行立。强将笑语供主人，悲见生涯百忧集。入门依旧四壁空，老妻睹我颜色同。痴儿不知父子礼，叫怒索饭啼门东。
塞鸿秋·春情::元代：张可久::疏星淡月秋千院，愁云恨雨芙蓉面。伤情燕足留红线，恼人鸾影闲团扇。兽炉沉水烟，翠沼残花片。一行写入相思传。
渔父·浪花有意千里雪::五代：李煜::浪花有意千里雪，桃花无言一队春。一壶酒，一竿身，快活如侬有几人。
浣溪沙·堤上游人逐画船::宋代：欧阳修::堤上游人逐画船，拍堤春水四垂天。绿杨楼外出秋千。白发戴花君莫笑，六幺催拍盏频传。人生何处似尊前！
和晋陵陆丞早春游望::唐代：杜审言::独有宦游人，偏惊物候新。云霞出海曙，梅柳渡江春。淑气催黄鸟，晴光转绿蘋。忽闻歌古调，归思欲沾巾。
赵威后问齐使::先秦：佚名::　　齐王使使者问赵威后。书未发，威后问使者曰：“岁亦无恙邪？民亦无恙邪？王亦无恙邪？”使者不说，曰：“臣奉使使威后，今不问王而先问岁与民，岂先贱而后尊贵者乎？”威后曰：“不然，苟无岁，何以有民？苟无民， 何以有君？故有舍本而问末者耶？”　　乃进而问之曰：“齐有处士曰锺离子，无恙耶？是其为人也，有粮者亦食，无粮者亦食；有衣者亦衣，无衣者亦衣。是助王养其民也，何以至今不业也？叶阳子无恙乎？是其为人，哀鳏寡，恤孤独，振困穷，补不足。是助王息其民者也，何以至今不业也？北宫之女婴儿子无恙耶？彻其环瑱，至老不嫁，以养父母。是皆率民而出于孝情者也，胡为至今不朝也?此二士弗业，一女不朝，何以王齐国，子万民乎？於陵子仲尚存乎？是其为人也，上不臣于王，下不治其家，中不索交诸侯。此率民而出于无用者，何为至今不杀乎？”
八六子·倚危亭::宋代：秦观::倚危亭。恨如芳草，萋萋刬尽还生。念柳外青骢别后，水边红袂分时，怆然暗惊。无端天与娉婷。夜月一帘幽梦，春风十里柔情。怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。正销凝。黄鹂又啼数声。
桃花::唐代：元稹::桃花浅深处，似匀深浅妆。春风助肠断，吹落白衣裳。
淮上喜会梁川故人 / 淮上喜会梁州故人::唐代：韦应物::江汉曾为客，相逢每醉还。浮云一别后，流水十年间。欢笑情如旧，萧疏鬓已斑。何因不归去？淮上有秋山。
柳枝词::宋代：郑文宝::亭亭画舸系春潭，直到行人酒半酣。不管烟波与风雨，载将离恨过江南。
送方外上人 / 送上人::唐代：刘长卿::孤云将野鹤，岂向人间住。莫买沃洲山，时人已知处。
如意娘::唐代：武则天::看朱成碧思纷纷，憔悴支离为忆君。不信比来长下泪，开箱验取石榴裙。
羔羊::先秦：佚名::羔羊之皮，素丝五紽。退食自公，委蛇委蛇。羔羊之革，素丝五緎。委蛇委蛇，自公退食。羔羊之缝，素丝五总。委蛇委蛇，退食自公。
甘棠::先秦：佚名::蔽芾甘棠，勿翦勿伐，召伯所茇。蔽芾甘棠，勿翦勿败，召伯所憩。蔽芾甘棠，勿翦勿拜，召伯所说。
咏煤炭::明代：于谦::凿开混沌得乌金，藏蓄阳和意最深。爝火燃回春浩浩，洪炉照破夜沉沉。鼎彝元赖生成力，铁石犹存死后心。但愿苍生俱饱暖，不辞辛苦出山林。
蝶恋花·禹庙兰亭今古路::宋代：陆游::禹庙兰亭今古路。一夜清霜，染尽湖边树。鹦鹉杯深君莫诉。他时相遇知何处。冉冉年华留不住。镜里朱颜，毕竟消磨去。一句丁宁君记取。神仙须是闲人做。
悲歌::两汉：佚名::悲歌可以当泣，远望可以当归。思念故乡，郁郁累累。欲归家无人，欲渡河无船。心思不能言，肠中车轮转。
胡笳十八拍::两汉：蔡文姬::　　我生之初尚无为，我生之后汉祚衰。天不仁兮降乱离，地不仁兮使我逢此时。干戈日寻兮道路危，民卒流亡兮共哀悲。烟尘蔽野兮胡虏盛，志意乖兮节义亏。对殊俗兮非我宜，遭忍辱兮当告谁？笳一会兮琴一拍，心愤怨兮无人知。　　戎羯逼我兮为室家，将我行兮向天涯。云山万重兮归路遐，疾风千里兮扬尘沙。人多暴猛兮如虺蛇，控弦被甲兮为骄奢。两拍张弦兮弦欲绝，志摧心折兮自悲嗟。 　　越汉国兮入胡城，亡家失身兮不如无生。毡裘为裳兮骨肉震惊，羯羶为味兮枉遏我情。鼙鼓喧兮从夜达明，胡风浩浩兮暗塞营。伤今感晋兮三拍成，衔悲畜恨兮何时平。　　无日无夜兮不思我乡土，禀气合生兮莫过我最苦。天灾国乱兮人无主，唯我薄命兮没戎虏。殊俗心异兮身难处，嗜欲不同兮谁可与语！寻思涉历兮多艰阻，四拍成兮益凄楚。　　雁南征兮欲寄边声，雁北归兮为得汉青。雁飞高兮邈难寻，空断肠兮思愔愔。攒眉向月兮抚雅琴，五拍泠泠兮意弥深。　　冰霜凛凛兮身苦寒，饥对肉酪兮不能餐。夜间陇水兮声呜咽，朝见长城兮路杳漫。追思往日兮行李难，六拍悲来兮欲罢弹。　　日暮风悲兮边声四起，不知愁心兮说向谁是！原野萧条兮烽戍万里，俗贱老弱兮少壮为美。逐有水草兮安家葺垒，牛羊满野兮聚如蜂蚁。草尽水竭兮羊马皆徙，七拍流恨兮恶居于此。　　为天有眼兮何不见我独漂流？为神有灵兮何事处我天南海北头？我不负天兮天何配我殊匹？我不负神兮神何殛我越荒州？制兹八拍兮拟排忧，何知曲成兮心转愁。　　天无涯兮地无边，我心愁兮亦复然。人生倏忽兮如白驹之过隙，然不得欢乐兮当我之盛年。怨兮欲问天，天苍苍兮上无缘。举头仰望兮空云烟，九拍怀情兮谁与传？　　城头烽火不曾灭，疆场征战何时歇？杀气朝朝冲塞门，胡风夜夜吹边月。故乡隔兮音生绝，哭无声兮气将咽。一生辛苦兮缘别离，十拍悲深兮泪成血。　　我非食生而恶死，不能捐身兮心有以。生仍冀得兮归桑梓，死当埋骨兮长已矣。日居月诸兮在戎垒，胡人宠我兮有二子。鞠之育之兮不羞耻，憋之念之兮生长边鄙。十有一拍兮因兹起，哀响缠绵兮彻心髓。　　东风应律兮暖气多，知是汉家天子兮布阳和。羌胡蹈舞兮共讴歌，两国交欢兮罢兵戈。忽遇汉使兮称近诏，遗千金兮赎妾身。喜得生还兮逢圣君，嗟别稚子兮会无因。十有二拍兮哀乐均，去住两情兮难具陈。　　不谓残生兮却得旋归，抚抱胡儿兮注下沾衣。汉使迎我兮四牡騑騑，胡儿号兮谁得知？与我生死兮逢此时，愁为子兮日无光辉，焉得羽翼兮将汝归。一步一远兮足难移，魂消影绝兮恩爱遗。十有三拍兮弦急调悲，肝肠搅刺兮人莫我知。　　身归国兮儿莫之随，心悬悬兮长如饥。四时万物兮有盛衰，唯我愁苦兮不暂移。山高地阔兮见汝无期，更深夜阑兮梦汝来斯。梦中执手兮一喜一悲，觉后痛吾心兮无休歇时。十有四拍兮涕泪交垂，河水东流兮心是思。　　十五拍兮节调促，气填胸兮谁识曲？处穹庐兮偶殊俗。愿得归来兮天从欲，再还汉国兮欢心足。心有怀兮愁转深，日月无私兮曾不照临。子母分离兮意难怪，同天隔越兮如商参，生死不相知兮何处寻！　　十六拍兮思茫茫，我与儿兮各一方。日东月西兮徒相望，不得相随兮空断肠。对萱草兮忧不忘，弹鸣琴兮情何伤！今别子兮归故乡，旧怨平兮新怨长！泣血仰头兮诉苍苍，胡为生兮独罹此殃！　　十七拍兮心鼻酸，关山阻修兮行路难。去时怀土兮心无绪，来时别儿兮思漫漫。塞上黄蒿兮枝枯叶干，沙场白骨兮刀痕箭瘢。风霜凛凛兮春夏寒，人马饥豗兮筋力单。岂知重得兮入长安，叹息欲绝兮泪阑干。　　胡笳本自出胡中，缘琴翻出音律同。十八拍兮曲虽终，响有余兮思无穷。是知丝竹微妙兮均造化之功，哀乐各随人心兮有变则通。胡与汉兮异域殊风，天与地隔兮子西母东。苦我怨气兮浩于长空，六合虽广兮受之应不容！
和项王歌::两汉：虞姬::汉兵已略地，四方楚歌声。大王意气尽，贱妾何聊生！
更漏子·玉炉香::唐代：温庭筠::玉炉香，红蜡泪，偏照画堂秋思。眉翠薄，鬓云残，夜长衾枕寒。梧桐树，三更雨，不道离情正苦。一叶叶，一声声，空阶滴到明。
阮郎归·初夏::宋代：苏轼::绿槐高柳咽新蝉。薰风初入弦。碧纱窗下水沈烟。棋声惊昼眠。(水沈 一作 水沉） 微雨过，小荷翻。榴花开欲然。玉盆纤手弄清泉。琼珠碎却圆。
浪淘沙·其三::唐代：刘禹锡::汴水东流虎眼文，清淮晓色鸭头春。君看渡口淘沙处，渡却人间多少人。
怨郎诗::两汉：卓文君::一朝别后，二地相悬。只说是三四月，又谁知五六年？七弦琴无心弹，八行书无可传。九连环从中折断，十里长亭望眼欲穿。百思想，千系念，万般无奈把郎怨。万语千言说不完，百无聊赖，十依栏杆。重九登高看孤雁，八月仲秋月圆人不圆。七月半，秉烛烧香问苍天，六月三伏天，人人摇扇我心寒。五月石榴红似火，偏遇阵阵冷雨浇花端。四月枇杷未黄，我欲对镜心意乱。忽匆匆，三月桃花随水转。飘零零，二月风筝线儿断。噫，郎呀郎，巴不得下一世，你为女来我做男。
新婚别::唐代：杜甫::兔丝附蓬麻，引蔓故不长。嫁女与征夫，不如弃路旁。结发为君妻，席不暖君床。暮婚晨告别，无乃太匆忙。君行虽不远，守边赴河阳。妾身未分明，何以拜姑嫜？父母养我时，日夜令我藏。生女有所归，鸡狗亦得将。君今往死地，沉痛迫中肠。誓欲随君去，形势反苍黄。勿为新婚念，努力事戎行。妇人在军中，兵气恐不扬。自嗟贫家女，久致罗襦裳。罗襦不复施，对君洗红妆。仰视百鸟飞，大小必双翔。人事多错迕，与君永相望。
绸缪::先秦：佚名::绸缪束薪，三星在天。今夕何夕，见此良人？子兮子兮，如此良人何？绸缪束刍，三星在隅。今夕何夕，见此邂逅？子兮子兮，如此邂逅何？绸缪束楚，三星在户。今夕何夕，见此粲者？子兮子兮，如此粲者何？
点绛唇·桃源::宋代：秦观::醉漾轻舟，信流引到花深处。尘缘相误，无计花间住。 烟水茫茫，千里斜阳暮。山无数，乱红如雨。不记来时路。
与夏十二登岳阳楼::唐代：李白::楼观岳阳尽，川迥洞庭开。雁引愁心去，山衔好月来。云间连下榻，天上接行杯。醉后凉风起，吹人舞袖回。
游子吟::唐代：顾况::故枥思疲马，故窠思迷禽。浮云蔽我乡，踯躅游子吟。 游子悲久滞，浮云郁东岑。客堂无丝桐，落叶如秋霖。 艰哉远游子，所以悲滞淫。一为浮云词，愤塞谁能禁。 驰归百年内，唯愿展所钦。胡为不归欤，坐使年病侵。 未老霜绕鬓，非狂火烧心。太行何难哉，北斗不可斟。 夜静星河出，耿耿辰与参。佳人夐青天，尺素重于金。 泬寥群动异，眇默诸境森。苔衣上闲阶，蟋蟀催寒砧。 立身计几误，道险无容针。三年不还家，万里遗锦衾。 梦魂无重阻，离忧罔古今。胡为不归欤，辜负匣中琴。 腰下是何物，牵缠旷登寻。朝与名山期，夕宿楚水阴。 楚水殊演漾，名山窅岖嶔。客从洞庭来，婉娈潇湘深。 橘柚在南国，鸿雁遗秋音。下有碧草洲，上有青橘林。 引烛窥洞穴，凌波睥天琛。蒲荷影参差，凫鹤雏淋涔。 浩歌惜芳杜，散发轻华簪。胡为不归欤，泪下沾衣襟。 鸢飞戾霄汉，蝼蚁制鳣鱏。赫赫大圣朝，日月光照临。 圣主虽启迪，奇人分湮沈。层城登云韶，王府锵球琳。 鹿鸣志丰草，况复虞人箴。
淮中晚泊犊头::宋代：苏舜钦::春阴垂野草青青，时有幽花一树明。晚泊孤舟古祠下，满川风雨看潮生。
哥舒歌::唐代：西鄙人::北斗七星高，哥舒夜带刀。至今窥牧马，不敢过临洮。
贫女::唐代：秦韬玉::蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指夸针巧，不把双眉斗画长。苦恨年年压金线，为他人作嫁衣裳。
夏夜叹::唐代：杜甫::永日不可暮，炎蒸毒我肠。安得万里风，飘飖吹我裳。昊天出华月，茂林延疏光。仲夏苦夜短，开轩纳微凉。虚明见纤毫，羽虫亦飞扬。物情无巨细，自适固其常。念彼荷戈士，穷年守边疆。何由一洗濯，执热互相望。竟夕击刁斗，喧声连万方。青紫虽被体，不如早还乡。北城悲笳发，鹳鹤号且翔。况复烦促倦，激烈思时康。
潼关吏::唐代：杜甫::士卒何草草，筑城潼关道。大城铁不如，小城万丈余。借问潼关吏：修关还备胡？要我下马行，为我指山隅：连云列战格，飞鸟不能逾。胡来但自守，岂复忧西都。丈人视要处，窄狭容单车。艰难奋长戟，万古用一夫。哀哉桃林战，百万化为鱼。请嘱防关将，慎勿学哥舒！
减字木兰花·卖花担上::宋代：李清照::卖花担上。买得一枝春欲放。泪染轻匀。犹带彤霞晓露痕。 怕郎猜道。奴面不如花面好。云鬓斜簪。徒要教郎比并看。
调笑令·边草::唐代：戴叔伦::边草，边草，边草尽来兵老。山南山北雪晴， 千里万里月明。明月，明月，胡笳一声愁绝。
秋夜曲::唐代：王维::桂魄初生秋露微，轻罗已薄未更衣。银筝夜久殷勤弄，心怯空房不忍归。
归嵩山作::唐代：王维::清川带长薄，车马去闲闲。流水如有意，暮禽相与还。荒城临古渡，落日满秋山。迢递嵩高下，归来且闭关。
遣悲怀三首·其三::唐代：元稹::闲坐悲君亦自悲，百年都是几多时。邓攸无子寻知命，潘岳悼亡犹费词。同穴窅冥何所望，他生缘会更难期。惟将终夜常开眼，报答平生未展眉。
西施滩::唐代：崔道融::宰嚭亡吴国，西施陷恶名。浣纱春水急，似有不平声。
喜雨亭记::宋代：苏轼::　　亭以雨名，志喜也。古者有喜，则以名物，示不忘也。周公得禾，以名其书；汉武得鼎，以名其年；叔孙胜敌，以名其子。其喜之大小不齐，其示不忘一也。　　予至扶风之明年，始治官舍。为亭于堂之北，而凿池其南，引流种木，以为休息之所。是岁之春，雨麦于岐山之阳，其占为有年。既而弥月不雨，民方以为忧。越三月，乙卯乃雨，甲子又雨，民以为未足。丁卯大雨，三日乃止。官吏相与庆于庭，商贾相与歌于市，农夫相与忭于野，忧者以喜，病者以愈，而吾亭适成。　　于是举酒于亭上，以属客而告之，曰：“五日不雨可乎？”曰：“五日不雨则无麦。”“十日不雨可乎？”曰：“十日不雨则无禾。”“无麦无禾，岁且荐饥，狱讼繁兴，而盗贼滋炽。则吾与二三子，虽欲优游以乐于此亭，其可得耶？今天不遗斯民，始旱而赐之以雨。使吾与二三子得相与优游以乐于此亭者，皆雨之赐也。其又可忘耶？”　　既以名亭，又从而歌之，曰：“使天而雨珠，寒者不得以为襦；使天而雨玉，饥者不得以为粟。一雨三日，伊谁之力？民曰太守。太守不有，归之天子。天子曰不然，归之造物。造物不自以为功，归之太空。太空冥冥，不可得而名。吾以名吾亭。” 
寿阳曲·远浦帆归::元代：马致远::夕阳下，酒旆闲，两三航未曾着岸。落花水香茅舍晚，断桥头卖鱼人散。
神女赋::先秦：宋玉::　　楚襄王与宋玉游于云梦之浦，使玉赋高唐之事。其夜玉寝，果梦与神女遇，其状甚丽，玉异之。明日，以白王。王曰：“其梦若何？”玉对曰：“晡夕之后，精神恍忽，若有所喜，纷纷扰扰，未知何意？目色仿佛，乍若有记：见一妇人，状甚奇异。寐而梦之，寤不自识；罔兮不乐，怅然失志。于是抚心定气，复见所梦。”王曰：“状何如也？”玉曰：“茂矣美矣，诸好备矣。盛矣丽矣，难测究矣。上古既无，世所未见，瑰姿玮态，不可胜赞。其始来也，耀乎若白日初出照屋梁；其少进也，皎若明月舒其光。须臾之间，美貌横生：晔兮如华，温乎如莹。五色并驰，不可殚形。详而视之，夺人目精。其盛饰也，则罗纨绮绩盛文章，极服妙采照万方。振绣衣，被袿裳，秾不短，纤不长，步裔裔兮曜殿堂，忽兮改容，婉若游龙乘云翔。嫷披服，侻薄装，沐兰泽，含若芳。性合适，宜侍旁，顺序卑，调心肠。”王曰：“若此盛矣，试为寡人赋之。”玉曰：“唯唯。”　　夫何神女之姣丽兮，含阴阳之渥饰。披华藻之可好兮，若翡翠之奋翼。其象无双，其美无极；毛嫱鄣袂，不足程式；西施掩面，比之无色。近之既妖，远之有望，骨法多奇，应君之相，视之盈目，孰者克尚。私心独悦，乐之无量；交希恩疏，不可尽畅。他人莫睹，王览其状。其状峨峨，何可极言。貌丰盈以庄姝兮，苞温润之玉颜。眸子炯其精朗兮，瞭多美而可视。眉联娟以蛾扬兮，朱唇地其若丹。素质干之实兮，志解泰而体闲。既姽婳于幽静兮，又婆娑乎人间。宜高殿以广意兮，翼故纵而绰宽。动雾以徐步兮，拂声之珊珊。望余帷而延视兮，若流波之将澜。奋长袖以正衽兮，立踯躅而不安。澹清静其兮，性沉详而不烦。时容与以微动兮，志未可乎得原。意似近而既远兮，若将来而复旋。褰余而请御兮，愿尽心之。怀贞亮之清兮，卒与我兮相难。陈嘉辞而云对兮，吐芬芳其若兰。精交接以来往兮，心凯康以乐欢。神独亨而未结兮，魂茕茕以无端。含然诺其不分兮，扬音而哀叹！薄怒以自持兮，曾不可乎犯干。　　于是摇佩饰，鸣玉鸾；奁衣服，敛容颜；顾女师，命太傅。欢情未接，将辞而去；迁延引身，不可亲附。似逝未行，中若相首；目略微眄，精采相授。志态横出，不可胜记。意离未绝，神心怖覆；礼不遑讫，辞不及究；愿假须臾，神女称遽。徊肠伤气，颠倒失据，黯然而暝，忽不知处。情独私怀，谁者可语？惆怅垂涕，求之至曙。
阙题::唐代：刘昚虚::道由白云尽，春与青溪长。时有落花至，远随流水香。闲门向山路，深柳读书堂。幽映每白日，清辉照衣裳。
采蘩::先秦：佚名::于以采蘩？于沼于沚。于以用之？公侯之事。于以采蘩？于涧之中。于以用之？公侯之宫。被之僮僮，夙夜在公。被之祁祁，薄言还归。
永州八记::唐代：柳宗元::始得西山宴游记　　自余为僇人，居是州。恒惴慄。时隙也，则施施而行，漫漫而游。日与其徒上高山，入深林，穷回溪，幽泉怪石，无远不到。到则披草而坐，倾壶而醉。醉则更相枕以卧，卧而梦。意有所极，梦亦同趣。觉而起，起而归。以为凡是州之山水有异态者，皆我有也，而未始知西山之怪特。　　今年九月二十八日，因坐法华西亭，望西山，始指异之。遂命仆人过湘江，缘染溪，斫榛莽，焚茅茷，穷山之高而上。攀援而登，箕踞而遨，则凡数州之土壤，皆在衽席之下。其高下之势，岈然洼然，若垤若穴，尺寸千里，攒蹙累积，莫得遁隐。萦青缭白，外与天际，四望如一。然后知是山之特立，不与培塿为类，悠悠乎与颢气俱，而莫得其涯；洋洋乎与造物者游，而不知其所穷。引觞满酌，颓然就醉，不知日之入。苍然暮色，自远而至，至无所见，而犹不欲归。心凝形释，与万化冥合。然后知吾向之未始游，游于是乎始，故为之文以志。是岁，元和四年也。钻鉧潭记　　钻鉧潭，在西山西。其始盖冉水自南奔注，抵山石，屈折东流；其颠委势峻，荡击益暴，啮其涯，故旁广而中深，毕至石乃止；流沫成轮，然后徐行。其清而平者，且十亩。有树环焉，有泉悬焉。　　其上有居者，以予之亟游也，一旦款门来告曰：“不胜官租、私券之委积，既芟山而更居，愿以潭上田贸财以缓祸。”　　予乐而如其言。则崇其台，延其槛，行其泉于高者而坠之潭，有声潀然。尤与中秋观月为宜，于以见天之高，气之迥。孰使予乐居夷而忘故土者，非兹潭也欤？钻鉧潭西小丘记　　得西山后八日，寻山口西北道二百步，有得钻鉧潭。潭西二十五步，当湍而浚者为鱼梁。梁之上有丘焉，生竹树。其石之突怒偃蹇，负土而出，争为奇状者，殆不可数。其嵚然相累而下者，若牛马之饮于溪；其冲然角列而上者，若熊罴之登于山。丘之小不能一亩，可以笼而有之。问其主，曰：“唐氏之弃地，货而不售。”问其价，曰：“止四百。”余怜而售之。李深源、元克已时同游，皆大喜，出自意外。即更取器用，铲刈秽草，伐去恶木，烈火而焚之。嘉木立，美竹露。奇石显。由其中以望，则山之高，云之浮，溪之流，鸟兽之遨游，举熙熙然回巧献技，以效兹丘之下。枕席而卧，则清冷冷状与目谋，瀯瀯之声与耳谋，悠然而虚者与神谋，渊然而静者与心谋。不匝旬而得异地者二，虽古好古之士，或未能至焉。　　噫！以兹丘之胜，致之沣、镐、、杜，则贵游之士争买者，日增千金而愈不可得。今弃是州也，农夫渔父过而陋之，贾四百，连岁不能售。而我与深源、克已独喜得之，是其果有遭乎！书于石，所以贺兹丘之遭也。至小丘西小石潭记　　从小丘西行百二十步，隔篁竹，闻水声，如鸣佩环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。　　潭中鱼可百许头，皆若空游无所依。日光下澈，影布石上，佁然不动;俶尔远逝，往来翕忽，似与游者相乐。　　潭西南而望，斗折蛇行，明灭可见。其岸势犬牙差互，不可知其源。　　坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。　　同游者：吴武陵，龚古，余弟宗玄。隶而从者，崔氏二小生：曰恕己，曰奉壹。袁家渴记　　由冉溪西南水行十里，山水之可取者五，莫若钻鉧潭。由溪口而西，陆行，可取者八九，莫若西山。由朝阳岩东南水行，至芜江，可取者三，莫若袁家渴。皆永中幽丽奇处也。　　楚越之间方言，谓水之反流为“渴”。渴上与南馆高嶂合，下与百家濑合。其中重洲小溪，澄潭浅渚，间厕曲折，平者深墨，峻者沸白。舟行若穷，忽而无际。　　有小山出水中，皆美石，上生青丛，冬夏常蔚然。其旁多岩词，其下多白砾，其树多枫柟石楠，樟柚，草则兰芷。又有奇卉，类合欢而蔓生，轇轕水石。　　每风自四山而下，振动大木，掩苒众草，纷红骇绿，蓊葧香气，冲涛旋濑，退贮溪谷，摇飃葳蕤，与时推移。其大都如此，余无以穷其状。　　永之人未尝游焉，余得之不敢专焉，出而传于世。其地主袁氏。故以名焉。石渠记　　自渴西南行不能百步，得石渠，民桥其上。有泉幽幽然，其鸣乍大乍细。渠之广或咫尺，或倍尺，其长可十许步。其流抵大石，伏出其下。踰石而往，有石泓，昌蒲被之，青鲜环周。又折西行，旁陷岩石下，北堕小潭。潭幅员减百尺，清深多倏鱼。又北曲行纡余，睨若无穷，然卒入于渴。其侧皆诡石、怪木、奇卉、美箭，可列坐而庥焉。风摇其巅，韵动崖谷。视之既静，其听始远。　　予从州牧得之。揽去翳朽，决疏土石，既崇而焚，既釃釃而盈。惜其未始有传焉者，故累记其所属，遗之其人，书之其阳，俾后好事者求之得以易。　　元和七年正月八日，鷁渠至大石。十月十九日，踰石得石泓小潭，渠之美于是始穷也。石涧记　　石渠之事既穷，上由桥西北下土山之阴，民又桥焉。其水之大，倍石渠三之一，亘石为底，达于两涯。若床若堂，若陈筳席，若限阃奥。水平布其上，流若织文，响若操琴。揭跣而往，折竹扫陈叶，排腐木，可罗胡床十八九居之。交络之流，触激之音，皆在床下；翠羽之水，龙鳞之石，均荫其上。古之人其有乐乎此耶？后之来者有能追予之践履耶？得之日，与石渠同。　　由渴而来者，先石渠，后石涧；由百家濑上而来者，先石涧，后石渠。涧之可穷者，皆出石城村东南，其间可乐者数焉。其上深山幽林逾峭险，道狭不可穷也。小石城山记　　自西山道口径北踰黄茅岭而下，有二道：其一西出，寻之无所得；其一少北而东，不过四十丈，土断二川分，有积石横当其垠。其上为睥睨梁欐之形；其旁出堡坞，有若门焉，窥之正黑，投以小石，洞然有水声，其响之激越，良久乃已。环之可上，望甚远。无土壤而生嘉树美箭，益奇而坚，奇疏数偃仰，类智者所施也。　　噫！吾疑造物者之有无久矣，及是，愈以为诚有。又怪其不为之中州而列是夷狄，更千百年不得一售其伎，是固劳而无用，神者倘不宜如是，则其果无乎？或曰：以慰夫贤而辱于此者。或曰：其气之灵，不为伟人而独为是物，故楚之南少人而多石。是二者余未信之。 
将进酒::唐代：陈陶::金尊莫倚青春健，龌龊浮生如走电。琴瑟盘倾从世珠，黄泥局泻流年箭。麻姑爪秃瞳子昏，东皇肉角生鱼鳞。灵鳌柱骨半枯朽，骊龙德悔愁耕人。周孔蓍龟久沦没，黄蒿谁认贤愚骨。兔苑词才去不还，兰亭水石空明月。姮娥弄箫香雨收，江滨迸瑟鱼龙愁。灵芝九折楚莲醉，翾风一叹梁庭秋。醁亚蛮觥奉君寿，玉山三献春红透。银鸭金鹅言待谁，隋家岳渎皇家有。珊瑚座上凌香云，凤炰龙炙猩猩唇。芝兰此日不倾倒，南山白石皆贤人。文康调笑麒麟起，一曲飞龙寿天地。
渔家傲·平岸小桥千嶂抱::宋代：王安石::平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。
元日::唐代：司空图::甲子今重数，生涯只自怜。殷勤元日日，欹午又明年。
宴词::唐代：王之涣::长堤春水绿悠悠，畎入漳河一道流。莫听声声催去棹，桃溪浅处不胜舟。
望庐山瀑布水二首::唐代：李白::西登香炉峰，南见瀑布水。挂流三百丈，喷壑数十里。 欻如飞电来，隐若白虹起。初惊河汉落，半洒云天里。 仰观势转雄，壮哉造化功。海风吹不断，江月照还空。 空中乱潈射，左右洗青壁。飞珠散轻霞，流沫沸穹石。 而我乐名山，对之心益闲。无论漱琼液，还得洗尘颜。 且谐宿所好，永愿辞人间。 日照香炉生紫烟，遥看瀑布挂前川。 飞流直下三千尺，疑是银河落九天。
白马篇::唐代：李白::龙马花雪毛，金鞍五陵豪。秋霜切玉剑，落日明珠袍。斗鸡事万乘，轩盖一何高。弓摧南山虎，手接太行猱。酒后竞风采，三杯弄宝刀。杀人如剪草，剧孟同游遨。发愤去函谷，从军向临洮。叱咤经百战，匈奴尽奔逃。归来使酒气，未肯拜萧曹。羞入原宪室，荒淫隐蓬蒿。
初秋行圃::宋代：杨万里::落日无情最有情，遍催万树暮蝉鸣。听来咫尺无寻处，寻到旁边却不声。
少年游·草::宋代：高观国::春风吹碧，春云映绿，晓梦入芳裀。软衬飞花，远连流水，一望隔香尘。 萋萋多少江南恨，翻忆翠罗裙。冷落闲门，凄迷古道，烟雨正愁人。
近试上张籍水部 / 近试上张水部 / 闺意献张水部::唐代：朱庆馀::洞房昨夜停红烛，待晓堂前拜舅姑。 妆罢低声问夫婿，画眉深浅入时无。
竹枝词二首·其二::唐代：刘禹锡::楚水巴山江雨多，巴人能唱本乡歌。今朝北客思归去，回入纥那披绿罗。
渡江云三犯·西湖清明::宋代：吴文英::羞红颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入、仙坞迷津。肠漫回，隔花时见，背面楚腰身。 逡巡。题门惆怅，堕履牵萦，数幽期难准。还始觉、留情缘眼，宽带因春。明朝事与孤烟冷，做满湖、风雨愁人。山黛暝，尘波澹绿无痕。
北青萝::唐代：李商隐::残阳西入崦，茅屋访孤僧。落叶人何在，寒云路几层。 独敲初夜磬，闲倚一枝藤。世界微尘里，吾宁爱与憎。
青门柳::唐代：白居易::青青一树伤心色，曾入几人离恨中。 为近都门多送别，长条折尽减春风。
秋夕::唐代：白居易::叶声落如雨，月色白似霜。夜深方独卧，谁为拂尘床。
江汉::唐代：杜甫::江汉思归客，乾坤一腐儒。片云天共远，永夜月同孤。落日心犹壮，秋风病欲疏。古来存老马，不必取长途。
寄李儋元锡::唐代：韦应物::去年花里逢君别，今日花开又一年。世事茫茫难自料，春愁黯黯独成眠。身多疾病思田里，邑有流亡愧俸钱。闻道欲来相问讯，西楼望月几回圆。
诉衷情·眉意::宋代：欧阳修::清晨帘幕卷轻霜。呵手试梅妆。都缘自有离恨，故画作远山长。思往事，惜流芳。易成伤。拟歌先敛，欲笑还颦，最断人肠。
碛中作::唐代：岑参::走马西来欲到天，辞家见月两回圆。今夜不知何处宿，平沙万里绝人烟。
鹧鸪天·寒日萧萧上琐窗::宋代：李清照::寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。秋已尽，日犹长，仲宣怀远更凄凉。不如随分尊前醉，莫负东篱菊蕊黄。
饮酒::唐代：柳宗元::今夕少愉乐，起坐开清尊。举觞酹先酒，为我驱忧烦。须臾心自殊，顿觉天地暄。连山变幽晦，绿水函晏温。蔼蔼南郭门，树木一何繁。清阴可自庇，竟夕闻佳言。尽醉无复辞，偃卧有芳荪。彼哉晋楚富，此道未必存。
写情::唐代：李益::水纹珍簟思悠悠，千里佳期一夕休。从此无心爱良夜，任他明月下西楼。
凉州馆中与诸判官夜集::唐代：岑参::弯弯月出挂城头，城头月出照凉州。凉州七里十万家，胡人半解弹琵琶。琵琶一曲肠堪断，风萧萧兮夜漫漫。河西幕中多故人，故人别来三五春。花门楼前见秋草，岂能贫贱相看老。一生大笑能几回，斗酒相逢须醉倒。
枭逢鸠 / 枭将东徙::两汉：刘向::鸠曰：“子将安之？”枭曰：“我将东徙。”鸠曰：“何故？”枭曰：“乡人皆恶我鸣。以故东徙。”鸠曰：“子能更鸣，可矣；不能更鸣，东徙，犹恶子之声。”
好事近·梦中作::宋代：秦观::春路雨添花，花动一山春色。行到小溪深处，有黄鹂千百。 飞云当面化龙蛇，夭矫转空碧。醉卧古藤阴下，了不知南北。
浣溪沙·缥缈红妆照浅溪::宋代：苏轼::缥缈红妆照浅溪。薄云疏雨不成泥。送君何处古台西。废沼夜来秋水满，茂林深处晚莺啼。行人肠断草凄迷。
赠去婢::唐代：崔郊::公子王孙逐后尘，绿珠垂泪滴罗巾。侯门一入深如海，从此萧郎是路人。
长安古意::唐代：卢照邻::长安大道连狭斜，青牛白马七香车。玉辇纵横过主第，金鞭络绎向侯家。龙衔宝盖承朝日，凤吐流苏带晚霞。百尺游丝争绕树，一群娇鸟共啼花。寂寂寥寥扬子居，年年岁岁一床书。独有南山桂花发，飞来飞去袭人裾。
自题小像::近代：鲁迅::灵台无计逃神矢，风雨如磐暗故园。寄意寒星荃不察，我以我血荐轩辕。
八至::唐代：李冶::至近至远东西，至深至浅清溪。至高至明日月，至亲至疏夫妻。
垂老别::唐代：杜甫::四郊未宁静，垂老不得安。子孙阵亡尽，焉用身独完。 投杖出门去，同行为辛酸。幸有牙齿存，所悲骨髓干。 男儿既介胄，长揖别上官。老妻卧路啼，岁暮衣裳单。 孰知是死别，且复伤其寒。此去必不归，还闻劝加餐。 土门壁甚坚，杏园度亦难。势异邺城下，纵死时犹宽。 人生有离合，岂择衰老端。忆昔少壮日，迟回竟长叹。 万国尽征戍，烽火被冈峦。积尸草木腥，流血川原丹。 何乡为乐土，安敢尚盘桓。弃绝蓬室居，塌然摧肺肝。
宿甘露寺僧舍::宋代：曾公亮::枕中云气千峰近，床底松声万壑哀。要看银山拍天浪，开窗放入大江来。
南乡子·冬夜::宋代：黄升::万籁寂无声。衾铁稜稜近五更。香断灯昏吟未稳，凄清。只有霜华伴月明。应是夜寒凝。恼得梅花睡不成。我念梅花花念我，关情。起看清冰满玉瓶。
献钱尚父::唐代：贯休::贵逼人来不自由，龙骧凤翥势难收。满堂花醉三千客，一剑霜寒十四州。鼓角揭天嘉气冷，风涛动地海山秋。东南永作金天柱，谁羡当时万户侯。
柳::唐代：李商隐::曾逐东风拂舞筵，乐游春苑断肠天。 如何肯到清秋日，已带斜阳又带蝉。
送董邵南游河北序::唐代：韩愈::　　燕赵古称多感慨悲歌之士。董生举进士，屡不得志于有司，怀抱利器，郁郁适兹土。吾知其必有合也。董生勉乎哉！　　夫以子之不遇时，苟慕义强仁者皆爱惜焉。矧燕赵之士出乎其性者哉！然吾尝闻风俗与化移易，吾恶知其今不异于古所云邪?聊以吾子之行卜之也。董生勉乎哉！　　吾因子有所感矣。为我吊望诸君之墓，而观于其市，复有昔时屠狗者乎？为我谢曰：“明天子在上，可以出而仕矣。” 
纳凉::宋代：秦观::携扙来追柳外凉，画桥南畔倚胡床。月明船笛参差起，风定池莲自在香。
村居::宋代：张舜民::水绕陂田竹绕篱，榆钱落尽槿花稀。夕阳牛背无人卧，带得寒鸦两两归。
忆秦娥·情脉脉::宋代：程垓::情脉脉。半黄橙子和香擘。和香擘。分明记得，袖香熏窄。 别来人远关山隔。见梅不忍和花摘。和花摘。有书无雁，寄谁归得。
溪居即事::唐代：崔道融::篱外谁家不系船，春风吹入钓鱼湾。 小童疑是有村客，急向柴门去却关。
离骚::唐代：陆龟蒙::天问复招魂，无因彻帝阍。岂知千丽句，不敌一谗言。
读书::唐代：皮日休::家资是何物，积帙列梁梠。高斋晓开卷，独共圣人语。英贤虽异世，自古心相许。案头见蠹鱼，犹胜凡俦侣。
长相思三首::唐代：李白::长相思，在长安。络纬秋啼金井阑，微霜凄凄簟色寒。孤灯不明思欲绝，卷帷望月空长叹。美人如花隔云端。上有青冥之高天，下有渌水之波澜。天长路远魂飞苦，梦魂不到关山难。长相思，摧心肝。日色欲尽花含烟，月明欲素愁不眠。赵瑟初停凤凰柱，蜀琴欲奏鸳鸯弦。此曲有意无人传，愿随春风寄燕然。忆君迢迢隔青天。昔时横波目，今作流泪泉。不信妾肠断，归来看取明镜前。美人在时花满堂，美人去后花馀床。床中绣被卷不寝，至今三载闻余香。香亦竟不灭，人亦竟不来。相思黄叶落，白露湿青苔。
小雅·鹤鸣::先秦：佚名::鹤鸣于九皋，声闻于野。鱼潜在渊，或在于渚。乐彼之园，爰有树檀，其下维萚。它山之石，可以为错。鹤鸣于九皋，声闻于天。鱼在于渚，或潜在渊。乐彼之园，爰有树檀，其下维榖。它山之石，可以攻玉。
美女篇::魏晋：曹植::美女妖且闲，采桑歧路间。柔条纷冉冉，落叶何翩翩。攘袖见素手，皓腕约金环。头上金爵钗，腰佩翠琅玕。明珠交玉体，珊瑚间木难。罗衣何飘飘，轻裾随风还。顾盼遗光彩，长啸气若兰。行徒用息驾，休者以忘餐。借问女安居，乃在城南端。青楼临大路，高门结重关。容华耀朝日，谁不希令颜？媒氏何所营？玉帛不时安。佳人慕高义，求贤良独难。众人徒嗷嗷，安知彼所观？盛年处房室，中夜起长叹。
简卢陟::唐代：韦应物::可怜白雪曲，未遇知音人。恓惶戎旅下，蹉跎淮海滨。涧树含朝雨，山鸟哢馀春。我有一瓢酒，可以慰风尘。
送朱大入秦::唐代：孟浩然::游人五陵去，宝剑值千金。分手脱相赠，平生一片心。
采葛::先秦：佚名::彼采葛兮，一日不见，如三月兮！彼采萧兮，一日不见，如三秋兮！彼采艾兮！一日不见，如三岁兮！
元夕二首::明代：王守仁::故园今夕是元宵，独向蛮村坐寂寥。赖有遗经堪作伴，喜无车马过相邀。春还草阁梅先动，月满虚庭雪未消。堂上花灯诸第集，重闱应念一身遥。去年今日卧燕台，铜鼓中宵隐地雷。月傍苑楼灯影暗，风传阁道马蹄回。炎荒万里频回首，羌笛三更谩自哀。尚忆先朝多乐事，孝皇曾为两宫开。
昼夜乐·洞房记得初相遇::宋代：柳永::洞房记得初相遇。便只合、长相聚。何期小会幽欢，变作离情别绪。况值阑珊春色暮，对满目、乱花狂絮。直恐好风光，尽随伊归去。 一场寂寞凭谁诉。算前言、总轻负。早知恁地难拚，悔不当时留住。其奈风流端正外，更别有，系人心处。一日不思量，也攒眉千度。
垂钓::唐代：白居易::临水一长啸，忽思十年初。三登甲乙第，一入承明庐。 浮生多变化，外事有盈虚。今来伴江叟，沙头坐钓鱼。
念奴娇·梅::宋代：辛弃疾::疏疏淡淡，问阿谁、堪比天真颜色。笑杀东君虚占断，多少朱朱白白。雪里温柔，水边明秀，不借春工力。骨清香嫩，迥然天与奇绝。 尝记宝篽寒轻，琐窗人睡起，玉纤轻摘。漂泊天涯空瘦损，犹有当年标格。万里风烟，一溪霜月，未怕欺他得。不如归去，阆苑有个人忆。
蝶恋花·梦入江南烟水路::宋代：晏几道::梦入江南烟水路，行尽江南，不与离人遇。睡里消魂无说处，觉来惆怅消魂误。欲尽此情书尺素，浮雁沉鱼，终了无凭据。却倚缓弦歌别绪，断肠移破秦筝柱。
蓼莪::先秦：佚名::蓼蓼者莪，匪莪伊蒿。哀哀父母，生我劬劳。蓼蓼者莪，匪莪伊蔚。哀哀父母，生我劳瘁。瓶之罄矣，维罍之耻。鲜民之生，不如死之久矣。无父何怙？无母何恃？出则衔恤，入则靡至。父兮生我，母兮鞠我。抚我畜我，长我育我，顾我复我，出入腹我。欲报之德。昊天罔极！南山烈烈，飘风发发。民莫不穀，我独何害！南山律律，飘风弗弗。民莫不穀，我独不卒！
方山子传::宋代：苏轼::　　方山子，光、黄间隐人也。少时慕朱家、郭解为人，闾里之侠皆宗之。稍壮，折节读书，欲以此驰骋当世，然终不遇。晚乃遁于光、黄间，曰岐亭。庵居蔬食，不与世相闻。弃车马，毁冠服，徒步往来山中，人莫识也。见其所著帽，方耸而高，曰：“此岂古方山冠之遗象乎？”因谓之方山子。　　余谪居于黄，过岐亭，适见焉。曰：“呜呼！此吾故人陈慥季常也。何为而在此？”方山子亦矍然，问余所以至此者。余告之故。俯而不答，仰而笑，呼余宿其家。环堵萧然，而妻子奴婢皆有自得之意。余既耸然异之。　　独念方山子少时，使酒好剑，用财如粪土。前十九年，余在岐山，见方山子从两骑，挟二矢，游西山。鹊起于前，使骑逐而射之，不获。方山子怒马独出，一发得之。因与余马上论用兵及古今成败，自谓一世豪士。今几日耳，精悍之色犹见于眉间，而岂山中之人哉？　　然方山子世有勋阀，当得官，使从事于其间，今已显闻。而其家在洛阳，园宅壮丽与公侯等。河北有田，岁得帛千匹，亦足以富乐。皆弃不取，独来穷山中，此岂无得而然哉？　　余闻光、黄间多异人，往往阳狂垢污，不可得而见。方山子倘见之欤？ 
沉醉东风·七夕::元代：卢挚::银烛冷秋光画屏，碧天晴夜静闲亭。蛛丝度绣针，龙麝焚金鼎。庆人间七夕佳令。卧看牵牛织女星，月转过梧桐树影。
送友人::唐代：薛涛::水国蒹葭夜有霜，月寒山色共苍苍。 谁言千里自今夕，离梦杳如关塞长。
元日::唐代：成彦雄::戴星先捧祝尧觞，镜里堪惊两鬓霜。 好是灯前偷失笑，屠苏应不得先尝。
采蘋::先秦：佚名::于以采蘋？南涧之滨。于以采藻？于彼行潦。于以盛之？维筐及筥。于以湘之？维锜及釜。于以奠之？宗室牖下。谁其尸之？有齐季女。
项羽之死::两汉：司马迁::　　项王军壁垓下，兵少食尽，汉军及诸侯兵围之数重。夜闻汉军四面皆楚歌，项王乃大惊曰：“汉皆已得楚乎？是何楚人之多也！”项王则夜起，饮帐中。有美人名虞，常幸从；骏马名骓，常骑之。于是项王乃悲歌慷慨，自为诗曰：“力拔山兮气盖世，时不利兮骓不逝。骓不逝兮可奈何，虞兮虞兮奈若何！”歌数阕，美人和之。项王泣数行下，左右皆泣，莫能仰视。　　于是项王乃上马骑，麾下壮士骑从者八百余人，直夜溃围南出，驰走。平明，汉军乃觉之，令骑将灌婴以五千骑追之。项王渡淮，骑能属者百余人耳。项王至阴陵，迷失道，问一田父，田父绐曰“左”。左，乃陷大泽中。以故汉追及之。项王乃复引兵而东，至东城，乃有二十八骑。汉骑追者数千人。项王自度不得脱。谓其骑曰：“吾起兵至今八岁矣，身七十余战，所当者破，所击者服，未尝败北，遂霸有天下。然今卒困于此，此天之亡我，非战之罪也。今日固决死，愿为诸君快战，必三胜之，为诸君溃围，斩将，刈旗，令诸君知天亡我，非战之罪也。”　　乃分其骑以为四队，四向。汉军围之数重。项王谓其骑曰：“吾为公取彼一将。”令四面骑驰下，期山东为三处。于是项王大呼驰下，汉军皆披靡，遂斩汉一将。是时，赤泉侯为骑将，追项王，项王瞋目而叱之，赤泉侯人马俱惊，辟易数里。与其骑会为三处。汉军不知项王所在，乃分军为三，复围之。项王乃驰，复斩汉一都尉，杀数十百人，复聚其骑，亡其两骑耳。乃谓其骑曰：“何如？”骑皆伏曰：“如大王言。”　　于是项王乃欲东渡乌江。乌江亭长檥船待，谓项王曰：“江东虽小，地方千里，众数十万人，亦足王也。愿大王急渡。今独臣有船，汉军至，无以渡。”项王笑曰：“天之亡我，我何渡为！且籍与江东子弟八千人渡江而西，今无一人还，纵江东父兄怜而王我，我何面目见之？纵彼不言，籍独不愧于心乎？”乃谓亭长曰：“吾知公长者。吾骑此马五岁，所当无敌，尝一日行千里，不忍杀之，以赐公。”乃令骑皆下马步行，持短兵接战。独籍所杀汉军数百人。项王身亦被十余创。顾见汉骑司马吕马童，曰：“若非吾故人乎？”马童面之，指王翳曰：“此项王也。”项王乃曰：“吾闻汉购我头千金，邑万户，吾为若德。”乃自刎而死。王翳取其头，余骑相蹂践争项王，相杀者数十人。最其后，郎中骑杨喜，骑司马吕马童，郎中吕胜、杨武各得其一体。
铜雀台赋::魏晋：曹植::从明后而嬉游兮，登层台以娱情。见太府之广开兮，观圣德之所营。建高门之嵯峨兮，浮双阙乎太清。立中天之华观兮，连飞阁乎西城。临漳水之长流兮，望园果之滋荣。仰春风之和穆兮，听百鸟之悲鸣。天云垣其既立兮，家愿得而获逞。扬仁化于宇内兮，尽肃恭于上京。惟桓文之为盛兮，岂足方乎圣明！休矣美矣！惠泽远扬。翼佐我皇家兮，宁彼四方。同天地之规量兮，齐日月之晖光。永贵尊而无极兮，等年寿于东王。《三国志》版从明后以嬉游兮，登层台以娱情。见太府之广开兮，观圣德之所营。建高门之嵯峨兮，浮双阙乎太清。立中天之华观兮，连飞阁乎西城。临漳水之长流兮，望园果之滋荣。立双台于左右兮，有玉龙与金凤。揽二乔于东南兮，乐朝夕之与共。俯皇都之宏丽兮，瞰云霞之浮动。欣群才之来萃兮，协飞熊之吉梦。仰春风之和穆兮，听百鸟之悲鸣。云天亘其既立兮，家愿得乎双逞。扬仁化于宇宙兮，尽肃恭于上京。惟桓文之为盛兮，岂足方乎圣明？休矣美矣！惠泽远扬。翼佐我皇家兮，宁彼四方。同天地之规量兮，齐日月之辉光。永贵尊而无极兮，等君寿于东皇。御龙旗以遨游兮，回鸾驾而周章。恩化及乎四海兮，嘉物阜而民康。愿斯台之永固兮，乐终古而未央！《三国演义》版
黄州快哉亭记::宋代：苏辙::　　江出西陵，始得平地，其流奔放肆大。南合沅、湘 ，北合汉沔，其势益张。至于赤壁之下，波流浸灌，与海相若。清河张君梦得谪居齐安，即其庐之西南为亭，以览观江流之胜，而余兄子瞻名之曰“快哉”。　　盖亭之所见，南北百里，东西一舍。涛澜汹涌，风云开阖。昼则舟楫出没于其前，夜则鱼龙悲啸于其下。变化倏忽，动心骇目，不可久视。今乃得玩之几席之上，举目而足。西望武昌诸山，冈陵起伏，草木行列，烟消日出。渔夫樵父之舍，皆可指数。此其所以为“快哉”者也。至于长洲之滨，故城之墟。曹孟德、孙仲谋之所睥睨，周瑜、陆逊之所骋骛。其流风遗迹，亦足以称快世俗。　　昔楚襄王从宋玉、景差于兰台之宫，有风飒然至者，王披襟当之，曰：“快哉此风！寡人所与庶人共者耶？”宋玉曰：“此独大王之雄风耳，庶人安得共之！”玉之言盖有讽焉。夫风无雌雄之异，而人有遇，不遇之变；楚王之所以为乐，与庶人之所以为忧，此则人之变也，而风何与焉？士生于世，使其中不自得，将何往而非病？使其中坦然，不以物伤性，将何适而非快？今张君不以谪为患，窃会计之余功，而自放山水之间，此其中宜有以过人者。将蓬户瓮牖无所不快；而况乎濯长江之清流，揖西山之白云 ，穷耳目之胜以自适也哉！不然，连山绝壑，长林古木，振之以清风，照之以明月，此皆骚人思士之所以悲伤憔悴而不能胜者，乌睹其为快也哉！　　元丰六年十一月朔日，赵郡苏辙记。
蝶恋花·昨夜秋风来万里::宋代：苏轼::昨夜秋风来万里。月上屏帏，冷透人衣袂。有客抱衾愁不寐。那堪玉漏长如岁。羁舍留连归计未。梦断魂销，一枕相思泪。衣带渐宽无别意。新书报我添憔悴。
雨霖铃·孜孜矻矻::宋代：王安石::孜孜矻矻。向无明里、强作窠窟。浮名浮利何济，堪留恋处，轮回仓猝。幸有明空妙觉，可弹指超出。缘底事、抛了全潮，认一浮沤作瀛渤。本源自性天真佛。只些些、妄想中埋没。贪他眼花阳艳，谁信道、本来无物。一旦茫然，终被阎罗老子相屈。便纵有、千种机筹，怎免伊唐突。
和乐天春词::唐代：刘禹锡::新妆宜面下朱楼，深锁春光一院愁。 行到中庭数花朵，蜻蜓飞上玉搔头。
登柳州城楼寄漳汀封连四州::唐代：柳宗元::城上高楼接大荒，海天愁思正茫茫。惊风乱飐芙蓉水，密雨斜侵薜荔墙。岭树重遮千里目，江流曲似九回肠。共来百越文身地，犹自音书滞一乡。
清平乐·金风细细::宋代：晏殊::金风细细。叶叶梧桐坠。绿酒初尝人易醉。一枕小窗浓睡。 紫薇朱槿花残。斜阳却照阑干。双燕欲归时节，银屏昨夜微寒。
送人游岭南::唐代：司空曙::万里南游客，交州见柳条。逢迎人易合，时日酒能消。浪晓浮青雀，风温解黑貂。囊金如未足，莫恨故乡遥。
二子乘舟::先秦：佚名::二子乘舟，泛泛其景。愿言思子，中心养养！二子乘舟，泛泛其逝。愿言思子，不瑕有害！
减字木兰花·莺初解语::宋代：苏轼::莺初解语，最是一年春好处。微雨如酥，草色遥看近却无。休辞醉倒，花不看开人易老。莫待春回，颠倒红英间绿苔。
七夕::唐代：徐凝::一道鹊桥横渺渺，千声玉佩过玲玲。别离还有经年客，怅望不如河鼓星。
致酒行::唐代：李贺::零落栖迟一杯酒，主人奉觞客长寿。主父西游困不归，家人折断门前柳。吾闻马周昔作新丰客，天荒地老无人识。空将笺上两行书，直犯龙颜请恩泽。我有迷魂招不得，雄鸡一声天下白。少年心事当拿云，谁念幽寒坐呜呃。
无家别::唐代：杜甫::寂寞天宝后，园庐但蒿藜。我里百余家，世乱各东西。存者无消息，死者为尘泥。贱子因阵败，归来寻旧蹊。久行见空巷，日瘦气惨凄，但对狐与狸，竖毛怒我啼。四邻何所有，一二老寡妻。宿鸟恋本枝，安辞且穷栖。方春独荷锄，日暮还灌畦。县吏知我至，召令习鼓鞞。虽从本州役，内顾无所携。近行止一身，远去终转迷。家乡既荡尽，远近理亦齐。永痛长病母，五年委沟溪。生我不得力，终身两酸嘶。人生无家别，何以为蒸黎。
唐多令·惜别::宋代：吴文英::何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。 年事梦中休。花空烟水流。燕辞归、客尚淹留。垂柳不萦裙带住。漫长是、系行舟。
贺新郎·夏景::宋代：苏轼::乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是，风敲竹。 石榴半吐红巾蹙。待浮花、浪蕊都尽，伴君幽独。秾艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两簌簌。
过香积寺::唐代：王维::不知香积寺，数里入云峰。古木无人径，深山何处钟。泉声咽危石，日色冷青松。薄暮空潭曲，安禅制毒龙。
人有负盐负薪者::唐代：李延寿::　　人有负盐负薪者，同释重担息树阴。少时，且行，争一羊皮，各言藉背之物。久未果，遂讼于官。惠遣争者出，顾州纪纲曰：“以此羊皮可拷知主乎?”群下咸无答者。惠令人置羊皮席上，以杖击之，见少盐屑，曰：“得其实矣。”使争者视之，负薪者乃伏而就罪。
芳心苦·杨柳回塘::宋代：贺铸::杨柳回塘，鸳鸯别浦。绿萍涨断莲舟路。断无蜂蝶慕幽香，红衣脱尽芳心苦。 返照迎潮，行云带雨。依依似与骚人语。当年不肯嫁春风，无端却被秋风误。
子鱼论战::先秦：左丘明::　　二十有二年春，公伐邾，取须句。夏，宋公、卫侯、许男、滕子伐郑。秋，八月丁未，及邾人战于升陉。冬，十有一月己巳朔，宋公及楚人战于泓，宋师败绩。　　楚人伐宋以救郑。宋公将战。大司马固谏曰：“天之弃商久矣，君将兴之，弗可赦也已。”弗听。冬十一月己巳朔，宋公及楚人战于泓。宋人既成列，楚人未既济。司马曰：“彼众我寡，及其未既济也，请击之。”公曰：“不可。”既济而未成列，又以告。公曰：“未可。”既陈而后击之，宋师败绩。公伤股，门官歼焉。　　国人皆咎公。公曰：“君子不重伤，不禽二毛。古之为军也，不以阻隘也。寡人虽亡国之余，不鼓不成列。”子鱼曰：“君未知战。勍敌之人，隘而不列，天赞我也。阻而鼓之，不亦可乎？犹有惧焉！且今之勍者，皆我敌也。虽及胡耇，获则取之，何有于二毛？明耻教战，求杀敌也。伤未及死，如何勿重？若爱重伤，则如勿伤；爱其二毛，则如服焉。三军以利用也，金鼓以声气也。利而用之，阻隘可也；声盛致志，鼓儳可也。” 
外科医生::明代：江盈科::有医者， 自称善外科。一裨将阵回，中流矢，深入膜，延使治。乃持并州剪，剪去矢官，跪而请酬。裨将曰：“镞在膜内须亟治。”医曰：“此内科之事，不意并责我。”裨将曰：“呜呼，世直有如是欺诈之徒。”
无题·油壁香车不再逢::宋代：晏殊::油壁香车不再逢，峡云无迹任西东。梨花院落溶溶月，柳絮池塘淡淡风。几日寂寥伤酒后，一番萧索禁烟中。鱼书欲寄何由达，水远山长处处同。
江陵愁望寄子安 / 江陵愁望有寄::唐代：鱼玄机::枫叶千枝复万枝，江桥掩映暮帆迟。 忆君心似西江水，日夜东流无歇时。
太原早秋::唐代：李白::岁落众芳歇，时当大火流。霜威出塞早，云色渡河秋。梦绕边城月，心飞故国楼。思归若汾水，无日不悠悠。
卖花声·怀古::元代：张可久::阿房舞殿翻罗袖，金谷名园起玉楼，隋堤古柳缆龙舟。不堪回首，东风还又，野花开暮春时候。美人自刎乌江岸，战火曾烧赤壁山，将军空老玉门关。伤心秦汉，生民涂炭，读书人一声长叹。
问说::清代：刘开::　　君子之学必好问。问与学，相辅而行者也。非学无以致疑，非问无以广识；好学而不勤问，非真能好学者也。理明矣，而或不达于事；识其大矣，而或不知其细，舍问，其奚决焉？　　贤于己者，问焉以破其疑，所谓“就有道而正”也。不如己者，问焉以求一得，所谓“以能问于不能，以多问于寡”也。等于己者，问焉以资切磋，所谓交相问难，审问而明辨之也。《书》不云乎？“好问则裕。”孟子论：“求放心”，而并称曰“学问之道”，学即继以问也。子思言“尊德性”，而归于“道问学”，问且先于学也。　　古之人虚中乐善，不择事而问焉，不择人而问焉，取其有益于身而已。是故狂夫之言，圣人择之，刍荛之微，先民询之，舜以天子而询于匹夫，以大知而察及迩言，非苟为谦，诚取善之弘也。三代而下，有学而无问，朋友之交，至于劝善规过足矣，其以义理相咨访，孜孜焉唯进修是急，未之多见也，况流俗乎？　　是己而非人，俗之同病。学有未达，强以为知；理有未安，妄以臆度。如是，则终身几无可问之事。贤于己者，忌之而不愿问焉；不如己者，轻之而不屑问焉；等于己者，狎xiá之而不甘问焉，如是，则天下几无可问之人。人不足服矣，事无可疑矣，此唯师心自用耳。夫自用，其小者也；自知其陋而谨护其失，宁使学终不进，不欲虚以下人，此为害于心术者大，而蹈之者常十之八九。　　不然，则所问非所学焉：询天下之异文鄙事以快言论；甚且心之所已明者，问之人以试其能，事之至难解者，问之人以穷其短。而非是者，虽有切于身心性命之事，可以收取善之益，求一屈己焉而不可得也。嗟乎！学之所以不能几于古者，非此之由乎？　　且夫不好问者，由心不能虚也；心之不虚，由好学之不诚也。亦非不潜心专力之敌，其学非古人之学，其好亦非古人之好也，不能问宜也。　　智者千虑，必有一失。圣人所不知，未必不为愚人之所知也；愚人之所能，未必非圣人之所不能也。理无专在，而学无止境也，然则问可少耶？《周礼》，外朝以询万民，国之政事尚问及庶人，是故贵可以问贱，贤可以问不肖，而老可以问幼，唯道之所成而已矣。　　孔文子不耻下问，夫子贤之。古人以问为美德，而并不见其有可耻也，后之君子反争以问为耻，然则古人所深耻者，后世且行之而不以为耻者多矣，悲夫！
菩萨蛮·劝君今夜须沉醉::唐代：韦庄::劝君今夜须沉醉，尊前莫话明朝事。珍重主人心，酒深情亦深。须愁春漏短，莫诉金杯满。遇酒且呵呵，人生能几何。
沁园春·孤馆灯青::宋代：苏轼::孤馆灯青，野店鸡号，旅枕梦残。渐月华收练，晨霜耿耿；云山摛锦，朝露漙漙。世路无穷，劳生有限，似此区区长鲜欢。微吟罢，凭征鞍无语，往事千端。当时共客长安，似二陆初来俱少年。有笔头千字，胸中万卷；致君尧舜，此事何难？用舍由时，行藏在我，袖手何妨闲处看。身长健，但优游卒岁，且斗尊前。
悲愤诗::两汉：蔡琰::汉季失权柄，董卓乱天常。志欲图篡弑，先害诸贤良。逼迫迁旧邦，拥主以自疆。海内兴义师，欲共讨不祥。卓众来东下，金甲耀日光。平土人脆弱，来兵皆胡羌。猎野围城邑，所向悉破亡。斩截无孑遗，尸骸相撑拒。马边悬男头，马后载妇女。长驱西入关，迥路险且阻。还顾邈冥冥，肝脾为烂腐。所略有万计，不得令屯聚。或有骨肉俱，欲言不敢语。失意机徵间，辄言毙降虏。要当以亭刃，我曹不活汝。岂复惜性命，不堪其詈骂。或便加棰杖，毒痛参并下。旦则号泣行，夜则悲吟坐。欲死不能得，欲生无一可。彼苍者何辜，乃遭此厄祸。边荒与华异，人俗少义理。处所多霜雪，胡风春夏起。翩翩吹我衣，肃肃入我耳。感时念父母，哀叹无穷已。有客从外来，闻之常欢喜。迎问其消息，辄复非乡里。邂逅徼时愿，骨肉来迎己。己得自解免，当复弃儿子。天属缀人心，念别无会期。存亡永乖隔，不忍与之辞。儿前抱我颈，问母欲何之。人言母当去，岂复有还时。阿母常仁恻，今何更不慈。我尚未成人，奈何不顾思。见此崩五内，恍惚生狂痴。号泣手抚摩，当发复回疑。兼有同时辈，相送告离别。慕我独得归，哀叫声摧裂。马为立踟蹰，车为不转辙。观者皆嘘唏，行路亦呜咽。去去割情恋，遄征日遐迈。悠悠三千里，何时复交会。念我出腹子，匈臆为摧败。既至家人尽，又复无中外。城廓为山林，庭宇生荆艾。白骨不知谁，纵横莫覆盖。出门无人声，豺狼号且吠。茕茕对孤景，怛咤糜肝肺。登高远眺望，魂神忽飞逝。奄若寿命尽，旁人相宽大。为复强视息，虽生何聊赖。托命于新人，竭心自勖励。流离成鄙贱，常恐复捐废。人生几何时，怀忧终年岁。
喜见外弟又言别::唐代：李益::十年离乱后，长大一相逢。问姓惊初见，称名忆旧容。别来沧海事，语罢暮天钟。明日巴陵道，秋山又几重。
秋日::宋代：程颢::闲来无事不从容，睡觉东窗日已红。万物静观皆自得，四时佳兴与人同。道通天地有形外，思入风云变态中。富贵不淫贫贱乐，男儿到此是豪雄。
水调歌头·隐括杜牧之齐山诗::宋代：朱熹::江水浸云影，鸿雁欲南飞。携壶结客何处？空翠渺烟霏。尘世难逢一笑，况有紫萸黄菊，堪插满头归。风景今朝是，身世昔人非。酬佳节，须酩酊，莫相违。人生如寄，何事辛苦怨斜晖。无尽今来古往，多少春花秋月，那更有危机。与问牛山客，何必独沾衣。
清明日::唐代：温庭筠::清娥画扇中，春树郁金红。出犯繁花露，归穿弱柳风。 马骄偏避幰，鸡骇乍开笼。柘弹何人发，黄鹂隔故宫。
秋下荆门::唐代：李白::霜落荆门江树空，布帆无恙挂秋风。此行不为鲈鱼鲙，自爱名山入剡中。
春江花月夜二首::唐代：张子容::林花发岸口，气色动江新。此夜江中月，流光花上春。 分明石潭里，宜照浣纱人。 交甫怜瑶珮，仙妃难重期。沉沉绿江晚，惆怅碧云姿。 初逢花上月，言是弄珠时。 
浪淘沙·往事只堪哀::五代：李煜::往事只堪哀，对景难排。秋风庭院藓侵阶。一任珠帘闲不卷，终日谁来。金锁已沉埋，壮气蒿莱。晚凉天净月华开。想得玉楼瑶殿影，空照秦淮。
中秋玩月::明代：佚名::团团离海角，渐渐入云衢。此夜一轮满，清光何处无！
守岁::宋代：苏轼::欲知垂尽岁，有似赴壑蛇。修鳞半已没，去意谁能遮。况欲系其尾，虽勤知奈何。儿童强不睡，相守夜欢哗。晨鸡且勿唱，更鼓畏添挝。坐久灯烬落，起看北斗斜。明年岂无年，心事恐蹉跎。努力尽今夕，少年犹可夸。
就义诗::明代：杨继盛::浩气还太虚，丹心照千古。生平未报国，留作忠魂补。
赠秀才入军·其十四::魏晋：嵇康::息徒兰圃，秣马华山。流磻平皋，垂纶长川。目送归鸿，手挥五弦。俯仰自得，游心太玄。嘉彼钓叟，得鱼忘筌。郢人逝矣，谁与尽言？
赠秀才入军·其十四::魏晋：嵇康::息徒兰圃，秣马华山。流磻平皋，垂纶长川。目送归鸿，手挥五弦。俯仰自得，游心太玄。嘉彼钓叟，得鱼忘筌。郢人逝矣，谁与尽言？
忆秦娥·咏桐::宋代：李清照::临高阁，乱山平野烟光薄。烟光薄，栖鸦归后，暮天闻角。断香残酒情怀恶，西风催衬梧桐落。梧桐落，又还秋色，又还寂寞。
三都赋::魏晋：左思::总序　　盖诗有六义焉，其二曰赋。杨雄曰：“诗人之赋丽以则。”班固曰：“赋者，古诗之流也。”。先王采焉，以观土风。见“绿竹猗猗”于宜，则知卫地淇澳之产；见“在其版屋”，则知秦野西戎之宅。故能居然而辨八方。　　然相如赋上林而引“卢橘夏熟”，杨雄赋甘泉而陈“玉树青葱”，班固赋西都而叹以出比目，张衡赋西京而述以游海若。假称珍怪，以为润色，若斯之类，匪啻于兹。考之果木，则生非其壤；校之神物，则出非其所。于辞则易为藻饰，于义则虚而无徵。且夫玉卮无当，虽宝非用；侈言无验，虽丽非经。而论者莫不诋讦其研精，作者大氐举为宪章。积习生常，有自来矣。　　余既思摹二京而赋三都，其山川城邑则稽之地图，其鸟兽草木则验之方志。风谣歌舞，各附其俗；魁梧长者，莫非其旧。何则？发言为诗者，咏其所志也；美物者贵依其本，赞事者宜本其实。匪本匪实，览者奚信？且夫任土作贡，虞书所著；辩物居方，周易所慎。聊举其一隅，摄其体统，归诸诂训焉。魏都赋　　魏国先生有睟其容，乃盱衡而诰曰：“异乎交益之士，盖音有楚夏者，土风之乖也；情有险易者，习俗之殊也。虽则生常，固非自得之谓也。昔市南宜僚弄丸，而两家之难解。聊为吾子复玩德音，以释二客竞于辩囿者也。 　　夫泰极剖判，造化权舆。体兼昼夜，理包清浊。流而为江海，结而为山岳。列宿分其野，荒裔带其隅。岩冈潭渊，限蛮隔夷，峻危之窍也。蛮陬夷落，译导而通，鸟兽之氓也。正位居体者，以中夏为喉，不以边垂为襟也。长世字甿者，以道德为藩，不以袭险为屏也。而子大夫之贤者，尚弗曾庶翼等威，附丽皇极。思禀正朔，乐率贡职。而徒务於诡随匪人，宴安於绝域。荣其文身，骄其险棘。缪默语之常伦，牵胶言而逾侈。饰华离以矜然，假倔彊而攘臂。非醇粹之方壮，谋踳驳於王义。孰愈寻靡{艹汧}於中逵，造沐猴於棘刺。剑阁虽嶚，凭之者蹶，非所以深根固蒂也。洞庭虽濬，负之者北，非所以爱人治国也。彼桑榆之末光，逾长庚之初辉。况河冀之爽垲，与江介之湫湄。故将语子以神州之略，赤县之畿。魏都之卓荦，六合之枢机。 　　于时运距阳九，汉网绝维。奸回内赑，兵缠紫微。翼翼京室，眈眈帝宇，巢焚原燎，变为煨烬，故荆棘旅庭也。殷殷寰内，绳绳八区，锋镝纵横，化为战场，故麋鹿寓城也。伊洛榛旷，崤函荒芜。临菑牢落，鄢郢丘墟。而是有魏开国之日，缔构之初。万邑譬焉，亦独焠麋之与子都。培塿之与方壶也。 　　且魏地者，毕昴之所应，虞夏之馀人。先王之桑梓，列圣之遗尘。考之四隈，则八埏之中；测之寒暑，则霜露所均。卜偃前识而赏其隆，吴札听歌而美其风。虽则衰世，而盛德形於管弦；虽逾千祀，而怀旧蕴於遐年。尔其疆域，则旁极齐秦，结凑冀道。开胸殷卫，跨蹑燕赵。山林幽岟，川泽回缭。恒碣碪?於青霄，河汾浩涆而皓溔。南瞻淇澳，则绿竹纯茂；北临漳滏，则冬夏异沼。神钲迢递於高峦，灵响时惊於四表。温泉毖涌而自浪，华清荡邪而难老。墨井盐池，玄滋素液。厥田惟中，厥壤惟白。原隰畇畇，坟衍斥斥。或嵬罍而衤复陆，或黋朗而拓落。乾坤交泰而絪缊，嘉祥徽显而豫作。是以兆朕振古，萌柢畴昔。藏气谶纬，閟象竹帛。迥时世而渊默，应期运而光赫。暨圣武之龙飞，肇受命而光宅。 　　爰初自臻，言占其良。谋龟谋筮，亦既允臧。修其郛郭，缮其城隍。经始之制，牢笼百田。画雍豫之居，写八都之宇。鉴茅茨於陶唐，察卑宫於夏禹。古公草创，而高门有闶；宣王中兴，而筑室百堵。兼圣哲之轨，并文质之状。商丰约而折中，准当年而为量。思重爻，摹大壮。览荀卿，采萧相。拱木於林衡，授全模於梓匠。遐迩悦豫而子来，工徒拟议而骋巧。阐钩绳之筌绪，承二分之正要。揆日晷，考星耀。建社稷，作清庙。筑曾宫以回匝，比冈隒而无陂。造文昌之广殿，极栋宇之弘规。崶若崇山嚬起以崔嵬，髧若玄云舒蜺以高垂。瑰材巨世，参差。枌橑衤复结，栾栌叠施。丹梁虹申以并亘，朱桷森布而支离。绮井列疏以悬蒂，华莲重葩而倒披。齐龙首而涌霤，时梗概於滮池。旅楹闲列，晖鉴抰振。榱题黮<黑逮>，阶盾嶙峋。长庭砥平，锺虡夹陈。风无纤埃，雨无微津。岩岩北阙，南端逌遵。竦峭双碣，方驾比轮。西辟延秋，东启长春。用觐群后，观享颐宾。 　　左则中朝有赩，听政作寝。匪朴匪，去泰去甚。木无雕锼，土无绨锦。玄化所甄，国风所禀。於前则宣明显阳，顺德崇礼。重闱洞出，锵锵济济。珍树猗猗，奇卉萋萋。蕙风如薰，甘露如醴。禁台省中，连闼对廊。直事所繇，典刑所藏。蔼蔼列侍，金蜩齐光。诘朝陪幄，纳言有章。亚以柱後，执法内侍。符节谒者，典玺储吏。膳夫有官，药剂有司。肴醳顺时，腠理则治。於後则椒鹤文石，永巷壸术。楸梓木兰，次舍甲乙。西南其户，成之匪日。丹青焕炳，特有温室。仪形宇宙，历像贤圣。图以百瑞，綷以藻咏。芒芒终古，此焉则镜。有虞作绘，兹亦等竞。 　　右则疏圃曲池，下畹高堂。兰渚莓莓，石濑汤汤。弱葼系实，轻叶振芳。奔龟跃鱼，有祭吕梁。驰道周屈於果下，延阁胤宇以经营。飞陛方辇而径西，三台列峙以峥嵘。亢阳台於阴基，拟华山之削成。上累栋而重霤，下冰室而沍冥。周轩中天，丹墀临猋。增构瓘瓘，清尘彯彯。云雀踶甍而矫首，壮翼摛镂於青霄。雷雨窈冥而未半，皦日笼光於绮寮。习步顿以升降，御春服而逍遥。八极可围於寸眸，万物可齐於一朝。长涂牟首，豪徼互经。晷漏肃唱，明宵有程。附以兰锜，宿以禁兵。司卫闲邪，钩陈罔惊。於是崇墉濬洫，婴堞带涘。四门，隆厦重起。凭太清以混成，越埃壒而资始。藐藐标危，亭亭峻趾。临焦原而不怳，谁劲捷而无犭思？与冈岑而永固，非有期乎世祀。阳灵停曜於其表，阴祇蒙雾於其里。菀以玄武，陪以幽林。缭垣开囿，观宇相临。硕果灌丛，围木竦寻。篁筱怀风，蒲陶结阴。回渊漼，积水深。蒹葭，雚蒻森。丹藕凌波而的皪，绿芰泛涛而浸潭。羽翮颉颃，鳞介浮沈。栖者择木，雊者择音。若咆渤澥与姑馀，常鸣鹤而在阴。表清籞，勒虞箴。思国恤，忘从禽。樵苏往而无忌，即鹿纵而匪禁。腜腜坰野，奕奕菑亩。甘荼伊蠢，芒种斯阜。西门溉其前，史起灌其後。墱流十二，同源异口。畜为屯云，泄为行雨。水澍粳稌，陆莳稷黍。黝黝桑柘，油油麻纻。均田画畴，蕃庐错列姜芋充茂，桃李荫翳家安其所，而服美自悦。邑屋相望，而隔逾奕世。 　　内则街冲辐辏，朱阙结隅。石杠飞梁，出控漳渠。疏通沟以滨路，罗青槐以荫涂。比沧浪而可濯，方步朓而有逾。习习冠盖，莘莘蒸徒。斑白不提，行旅让衢。设官分职，营处署居。夹之以府寺，班之以里闾。其府寺则位副三事，官逾六卿。奉常之号，大理之名。厦屋一揆，华屏齐荣。肃肃阶，重门再扃。师尹爰止。毗代作桢。其闾阎则长寿吉阳，永平思忠。亦有戚里，寘宫之东。闬出长者，巷苞诸公。都护之堂，殿居绮窗。舆骑朝猥，蹀危攵其中。营客馆以周坊，<食芳>宾侣之所集。玮丰楼之闬闳，起建安而首立。葺墙幂室，房庑杂袭。剞劂罔掇，匠积习。广成之传无以畴，街之邸不能及。廓三市而开廛，籍平逵而九达。班列肆以兼罗，设阛阓以襟带。济有无之常偏，距日中而毕会。抗旗亭之峣薛，侈所<兆见>之博大。百隧毂击，连轸万贯，凭轼捶马，袖幕纷半。壹八方而混同，极风采之异观。质剂平而交易，刀布贸而无算。财以工化，贿以商通。难得之货，此则弗容。器周用而长务，物背窳而就攻。不鬻邪而豫贾，著驯风之醇醲。白藏之藏，富有无堤。同赈大内，控引世资，賨幏积墆，琛币充牣。关石之所和钧，财赋之所厎慎。燕弧盈库而委劲，冀马填厩而驵骏。 　　至乎勍敌纠纷，庶土罔宁。圣武兴言，将曜威灵。介胄重袭，旍旗跃茎。弓珧解檠，矛鋋飘英。三属之甲，缦胡之缨。控弦简发，妙拟更嬴。齐被练而銛戈，袭偏裻以讠贵列。毕出征而中律，执奇正以四伐。硕画精通，目无匪制。推锋积纪，铓气弥锐。三接三捷，既昼亦月。克翦方命，吞灭咆烋。云撤叛换，席卷虔刘。祲威八纮，荒阻率由。洗兵海岛，刷马江洲。振旅甸甸，反旆悠悠。凯归同饮，疏爵普畴。朝无刓印，国无费留。 　　丧乱既弭而能宴，武人归兽而去战。萧斧戢柯以柙刃，虹旍摄麾以就卷。斟洪范，酌典宪。观所恒，通其变。上垂拱而司契，下缘督而自劝。道来斯贵，利往则贱。囹圄寂寥，京庾流衍。於时东鳀即序，西倾顺轨。荆南怀憓，朔北思韪。绵绵迥涂，骤山骤水。襁负赆贽，重译贡篚。髽首之豪，鐻耳之杰。服其荒服。敛衽魏阙。置酒文昌，高张宿设。其夜未遽，庭燎晢々。有客祁祁，载华载裔。岌岌冠縰，累累辫发。清酤如济，浊醪如河。冻醴流澌，温酎跃波。丰肴衍衍，行庖皤皤。愔愔醧宴，酣湑无哗延广乐，奏九成。冠韶夏，冒六茎。傮响起，疑震霆。天宇骇，地庐惊。亿若大帝之所兴作，二嬴之所曾聆。金石丝竹之恒韵，匏土革木之常调。干戚羽旄之饰好，清讴微吟之要妙。世业之所日用，耳目之所闻觉。杂糅纷错，兼该泛博。鞮鞻所掌之音，韎昧任禁之曲。以娱四夷之君，以睦八荒之俗。 　　既苗既狩，爰游爰豫。藉田以礼动，大阅以义举。备法驾，理秋御。显文武之壮观，迈梁驺之所著。林不槎枿，泽不伐夭。斧斨以时，罾以道。德连木理，仁挺芝草。皓兽为之育薮，丹鱼为之生沼。矞云翔龙，泽马亍阜。山图其石，川形其宝。莫黑匪乌，三趾而来仪。莫赤匪狐，九尾而自扰。嘉颖离合以汤汤，醴泉涌流而浩浩。显祯祥以曲成，固触物而兼造。盖亦明灵之所酬酢，休徵之所伟兆。 　　旼々率土，迁善罔匮。沐浴福应，宅心醰粹。馀粮栖亩而弗收，颂声载路而洋溢。河洛开奥，符命用出。翩翩黄鸟，衔书来讯人谋所尊，鬼谋所秩。刘宗委驭，巽其神器。闚玉策於金縢，案图於石室。考历数之所在，察五德之所莅。量寸旬，涓吉日。陟中坛，即帝位。改正朔，易服色。继绝世，脩废职。徽帜以变，器械以革。显仁翌明，藏用玄默。菲言厚行，陶化染学。雠校篆籀，篇章毕觌。优贤著於扬历，匪孽形於亲戚。本枝别干，蕃屏皇家。勇若任城，才若东阿。抗旍则威噞秋霜，摛翰则华纵春葩。英喆雄豪，佐命帝室。相兼二八，将猛四七。赫赫震震，开务有谧。故令斯民睹泰阶之平，可比屋而为一。 　　算祀有纪，天禄有终。传业禅祚，高谢万邦。皇恩绰矣，帝德冲矣。让其天下，臣至公矣。荣操行之独得，超百王之庸庸。追亘卷领与结绳，睠留重华而比踪。尊卢赫胥，羲农有熊。虽自以为道，洪化以为隆。世笃玄同，奚遽不能与之踵武而齐其风？是故料其建国，析其法度。谘其考室，议其举厝。复之而无斁，申之而有裕。非疏粝之士所能精，非鄙俚之言所能具。“至於山川之倬诡，物产之魁殊。或名奇而见称，或实异而可书。生生之所常厚，洵美之所不渝。其中则有鸳鸯交谷，虎涧龙山。掘鲤之淀，盖节之渊。嬛嬛精卫，衔木偿怨。常山平干，钜鹿河间。列真非一，往往出焉。昌容练色，犊配眉连。玄俗无影，木羽偶仙。琴高沈水而不濡，时乘赤鲤而周旋。师门使火以验术，故将去而林燔。易阳壮容，卫之稚质。邯郸鵕步，赵之鸣瑟。真定之梨，故安之栗。醇酎中山，流湎千日。淇洹之笋，信都之枣。雍丘之粱，清流之稻。锦绣襄邑，罗绮朝歌。绵纩房子，缣裛清河。若此之属，繁富夥够。可单究，是以抑而未罄也。盖比物以错辞，述清都之闲丽。虽选言以简章，徒九复而遗旨。览大易与春秋，判殊隐而一致。末上林之隤墙，本前脩以作系。 　　其军容弗犯，信其果毅。纠华绥戎，以戴公室。元勋配管敬之绩，歌锺析邦君之肆。则魏绛之贤有令闻也。闲居隘巷，室迩心遐。富仁宠义，职竞弗罗。千乘为之轼庐，诸侯为之止戈。则干木之德自解纷也。贵非吾尊，重士逾山。亲御监门，嗛嗛同轩。搦秦起赵。威振八蕃。则信陵之名若兰芬也。英辩荣枯，能济其厄。位加将相，窒隙之策。四海齐锋，一口所敌，张仪、张禄亦足云也。 　　搉惟庸蜀与鸲鹊同窠，句吴与黾同穴。一自以为禽鸟，一自以为鱼鳖。山阜猥积而踦　区，泉流迸集而咉咽。隰壤瀸漏而沮洳，林薮石留而芜秽。穷岫泄云，日月恒翳。宅土熇暑，封疆障疠。蔡莽螫剌，昆虫毒噬。汉罪流御，秦馀徙<列巾>。宵貌蕞陋，禀质脆。巷无杼首，里罕耆耋。或魋髻而左言，或镂肤而钻发。或明发而嬥歌，或浮泳而卒岁。风俗以果为婳，人物以戕害为艺。威仪所不摄，宪章所不缀。由重山之束厄，因长川之裾势。距远关以闚，时高樔而陛制。薄戍绵幂，无异蛛蝥之网；弱卒琐甲，无异螳螂之卫。 　　与先世而常然，虽信险而剿绝。揆既往之前迹，即将来之後辙。成都迄已倾覆，建邺则亦颠沛。顾非累卵於叠釭，焉至观形而怀怛！权假日以馀荣，比朝华而菴蔼。览麦秀与黍离，可作谣於吴会。” 　　先生之言未卒，吴蜀二客，矍焉相顾，倏焉失所。有靦瞢容，神形茹。气离坐，倏墨而谢。曰：“仆党清狂，怵迫闽濮。习蓼虫之忘辛，玩进退之惟谷。非常寐而无觉，不睹皇舆之轨躅。过以亻凡剽之单慧，历执古之醇听。兼重以崒缪，偭辰光而罔定。先生玄识，深颂靡测。得闻上德之至盛，匪同忧於有圣。抑若春霆发响，而惊蛰飞竞。潜龙浮景，而幽泉高镜。虽星有风雨之好，人有异同之性。庶觌蔀家与剥庐，非苏世而居正。且夫寒谷丰黍，吹律暖之也。昬情爽曙，箴规显之也。虽明珠兼寸，尺璧有盈。曜车二六，三倾五城，未若申锡典章之为远也。”亮曰：“日不双丽，世不两帝。天经地纬，理有大归。安得齐给守其小辩也。”吴都赋　　东吴王孙冁然而咍，曰：“夫上图景宿，辨於天文者也。下料物土，析於地理者也。古先帝代，曾览八纮之洪绪。一六合而光宅，翔集遐宇。鸟策篆素，玉牒石记。乌闻梁岷有陟方之馆、行宫之基欤？而吾子言蜀都之富，禺同之有。玮其区域，美其林薮。矜巴汉之阻，则以为袭险之右。徇蹲鸱之沃，则以为世济阳九。龌龊而算，顾亦曲士之所叹也。旁魄而论都，抑非大人之壮观也。何则？土壤不足以摄生，山川不足以周卫。公孙国之而破，诸葛家之而灭。兹乃丧乱之丘墟，颠覆之轨辙。安可以俪王公而著风烈也？玩其碛砾而不窥玉渊者，未知骊龙之所蟠也。习其弊邑而不睹上邦者，未知英雄之所躔也。 　　“子独未闻大吴之巨丽乎？且有吴之开国也，造自太伯，宣於延陵。盖端委之所彰，高节之所兴。建至德以创洪业，世无得而显称。由克让以立风俗，轻脱鵕於千乘。若率土而论都，则非列国之所觖望也。故其经略，上当星纪。拓土画疆，卓荦兼并。包括干越，跨蹑蛮荆。婺女寄其曜，翼轸寓其精。指衡岳以镇野，目龙川而带坰。 　　“尔其山泽，则嵬嶷峣屼，?婴冥郁岪。溃渱泮汗，滇氵眄淼漫。或涌川而开渎，或吞江而纳汉。磈々，滮々涆々。?钦碒乎数州之间，灌注乎天下之半。百川派别，归海而会。控清引浊，混涛并濑。濆薄沸腾，寂寥长迈。濞焉汹汹，隐焉潏潏。出乎大荒之中，行乎东极之外。经扶桑之中林，包汤谷之滂沛。潮波汨起，回复万里。歊雾漨浡，云蒸昏昧。泓澄?#91;，澒溶沆漾。莫测其深，莫究其广。澶湉漠而无涯，牜怱有流而为长。朅异之所丛育，鳞甲之所集往。 　　“於是乎长鲸吞航，修鲵吐浪。跃龙腾蛇，鲛鲻琵琶。王鲔鯸鲐，鮣龟鱕?昔。乌贼拥剑，鼊鲭鳄。涵泳乎其中。葺鳞镂甲，诡类舛错。溯洄顺流，噞喁沈浮。鸟则鹍鸡鸀鳿\\\，鹴鹄鹭鸿。鶢鶋避风，候雁造江。鸂敕?鷛渠?，　鹤鹙鸧。鹳鸥鹢鸬，氾滥乎其上。湛淡羽仪，随波参差。理翮整翰，容与自玩。雕啄蔓藻，刷荡漪澜。鱼鸟聱耴，万物蠢生。芒芒黖々，慌罔奄欻，神化翕忽，函幽育明。穷性极形，盈虚自然。蚌蛤珠胎，与月亏全。巨鳌赑屃，首冠灵山。大鹏缤翻，翼若垂天。振荡汪流，雷抃重渊。殷动宇宙，胡可胜原！ 　　“岛屿绵邈，洲渚冯隆。旷瞻迢递，迥眺冥蒙。珍怪丽，奇隙充。径路绝，风云通。洪桃屈盘，丹桂灌丛。琼枝抗茎而敷蕊，珊瑚幽茂而玲珑。增冈重阻，列真之宇。玉堂对溜，石室相距。蔼蔼翠幄，?弱?弱素女。江斐於是往来，海童於是宴语。斯实神妙之响象，嗟难得而覙缕！ 　　“尔乃地势坱圠，卉木镺蔓。遭薮为圃，值林为苑。异荂蓲，夏晔冬蒨。方志所辨，中州所羡。草则藿蒳豆蔻，姜汇非一。江蓠之属，海苔之类。纶组紫绛，食葛香茅。石帆水松，东风扶留。布濩皋泽，蝉联陵丘。夤缘山岳之岊，幂历江海之流。扤白蒂，衔朱蕤。郁兮?茂，晔兮菲菲。光色炫晃，芬馥肸蚃。职贡纳其包匦，离骚咏其宿莽。木则枫柙櫲樟，栟榈枸桹。绵杬杶栌，文欀桢橿。平仲桾櫏，松梓古度。楠榴之木，相思之树。宗生高冈，族茂幽阜。擢本千寻，垂荫万亩。攒柯挐茎，重葩殗叶。轮囷蚪蟠，鳞接。荣色杂糅，绸缪缛绣。宵露霮感，旭日晻孛。与风飖飏，<风幼>浏飕飗。鸣条律畅，飞音响亮。盖象琴筑并奏，笙竽俱唱。其上则猿父哀吟，犭军子长啸。狖鼯猓然，腾趠飞超。争接县垂，竞游远枝。惊透沸乱，牢落翚散。其下则有枭羊麡狼，猰?犭区象。乌菟之族，犀兕之党。钩爪锯牙，自成锋颖。精若燿星，声若云霆。名载於山经，形镂於夏鼎。 　　“其竹则筼筜箖箊，桂箭射筒。柚梧有篁，篻簩有丛。苞笋抽节，往往萦结。绿叶翠茎，冒霜停雪。橚矗森萃，蓊茸萧瑟。檀栾蝉蜎，玉润碧鲜。梢云无以逾，嶰谷弗能连。鸑鷟食其实，鹓雏扰其间。其果则丹橘馀甘，荔枝之林。槟榔无柯，椰叶无阴。龙眼橄榄，榴御霜。结根比景之阴，列挺衡山之阳。素华斐，丹秀芳。临青壁，系紫房。鹧鸪南翥而中留，孔雀綷羽以翱翔。山鸡归飞而来栖，翡翠列巢以重行。其琛赂则琨瑶之阜，铜锴之垠。火齐之宝，骇鸡之珍。赪丹明玑，金华银朴。紫贝流黄，缥碧素玉。隐赈崴，杂插幽屏。精曜潜颖，硩陊山谷。碕岸为之不枯，林木为之润黩。隋侯於是鄙其夜光，宋王於是陋其结绿。“其荒陬谲诡，则有龙穴内蒸，云雨所储。陵鲤若兽，浮石若桴。双则比目，片则王馀。穷陆饮木，极沈水居。泉室潜织而卷绡，渊客慷慨而泣珠。开北户以向日，齐南冥於幽都。其四野，则畛畷无数，膏腴兼倍。原隰殊品，窊隆异等。象耕鸟耘，此之自与。穱秀菰穗，於是乎在。煮海为盐，采山铸钱。国税再熟之稻，乡贡八蚕之绵。 　　“徒观其郊隧之内奥，都邑之纲纪。霸王之所根柢，开国之所基趾。郛郭周匝，重城结隅。通门二八，水道陆衢。所以经始，用累千祀。宪紫宫以营室，廓广庭之漫漫。寒暑隔阂於邃宇，虹霓回带於云馆。所以跨跱焕炳万里也。造姑苏之高台，临四远而特建，带朝夕之浚池，佩长洲之茂苑。窥东山之府，则环宝溢目；海陵之仓，则红粟流衍。起寝庙於武昌，作离宫於建业。阐阖闾之所营，采夫差之遗法。抗神龙之华殿，施荣楯而捷猎。崇临海之崔巍，饰赤乌之韡晔。东西胶葛，南北峥嵘。房栊对櫎，连阁相经。阍闼谲诡，异出奇名。左称弯碕，右号临硎。雕栾镂楶，青琐丹楹。图以云气，画以仙灵。虽兹宅之夸丽，曾未足以少宁。思比屋於倾宫，毕结瑶而构琼。高闱有闶，洞门方轨。朱阙双立，驰道如砥。树以青槐，亘以绿水。玄荫眈眈，清流亹亹。列寺七里，侠栋阳路。屯营栉比，解署釭布。横塘查下，邑屋隆夸。长干延属，飞甍舛互。 　　“其居则高门鼎贵，魁岸豪杰。虞魏之昆，顾陆之裔。歧嶷继体，老成弈世。跃马叠迹，朱轮累辙。陈兵而归，兰锜内设。冠盖云荫，闾阎阗噎。其邻则有任侠之靡，轻訬之客。缔交翩翩，亻宝从弈弈。出蹑珠履，动以千百。里宴巷饮，飞觞举白。翘关扛鼎。拚射壶博。鄱阳暴谑，中酒而作。 　　“於是乐只衎而欢饫无匮，都辇殷而四奥来暨。水浮陆行，方舟结驷。唱棹转毂，昧旦永日。开市朝而并纳，横阛阓而流溢。混品物而同廛，并都鄙而为一。士女伫眙，商贾骈{比土}。纻衣絺服，杂沓傱萃。轻舆按辔以经隧，楼船举颿而过肆。果布辐凑而常然，致远流离与珂。纟集贿纷纭，器用万端。金镒磊砢，珠琲阑干。桃笙象簟，韬於筒中；蕉葛升越，弱於罗纨。泶犭翏，交贸相竞。喧哗喤呷，芬葩荫映。挥袖风飘而红尘昼昬；流汗霡霂而中逵泥泞。 “富中之甿，货殖之选。乘时射利，财丰巨万。竞其区宇，则并疆兼巷；矜其宴居，则珠服玉馔。趫材悍壮，此焉比庐。捷若庆忌，勇若专诸。危冠而出，竦剑而趋。扈带鲛函，扶揄属镂藏鍦於人，去<盾戈>自闾。家有鹤膝，户有犀渠。军容蓄用，器械兼储。吴钩越棘，纯钧湛卢。戎车盈於石城，戈船掩乎江湖。 　　“露往霜来，日月其除。草木节解，鸟兽腯肤。观鹰隼，诫征夫。坐组甲，建祀姑。命官帅而拥铎，将校猎乎具区。乌浒狼荒，夫南西屠。儋耳黑齿之酋，金邻象郡之渠。戊矞，靸霅警捷，先驱前涂。俞骑骋路，指南司方。出车槛槛，被练锵锵。吴王乃巾玉辂，轺骕骦。旗鱼须，常重光。摄乌号，佩干将。羽旄扬蕤，雄戟耀芒。贝胄象弭，织文鸟章。六军袀服，四骐龙骧。峭格周施，罿罻普张。罼鶒琐结，罠氾连纲。阹以九疑，御以沅湘。輶轩蓼扰，彀骑炜煌。袒裼徒搏，拔距投石之部。猿臂骿胁，狂趭犷猤。鹰瞵鹗视，じす翊。若离若合者，相与腾跃乎莽　之野。干卤殳鋋，旸夷勃卢之旅。长<矛殳>短兵，直发驰骋。儇佻坌并，衔枚无声。悠悠旆旌者，相与聊浪乎昧莫之坰。钲鼓叠山，火烈熛林。飞爓浮烟，载霞载阴。菈擸雷硠，崩峦弛岑。鸟不择木，兽不择音。<虎武>甝，<系页>麋麖。蓦六驳，追飞生。弹鸶鶁，射猱犭廷。白雉落，黑鸩零。陵绝???嶕，聿越巉险。跇逾竹柏，猭杞柟。封豨，神螭掩。刚镞润，霜刃染。 　　“於是弭节顿辔，齐镳驻跸。徘徊倘佯，寓目幽蔚。览将帅之拳勇，与士卒之抑扬。羽族以觜距为刀铍，毛群以齿角为矛铗，皆体著而应卒。所以挂扢而为创痏，冲踤而断筋骨。莫不衄锐挫芒，拉捭摧藏。虽有石林之岝崿，请攘臂而靡之；虽有雄虺之九首，将抗足而跐之。颠覆巢居，剖破窟宅。仰攀鵕鸃，俯蹴豺敠。刦剞熊罴之室，剽掠虎豹之落。猩猩啼而就禽，笑而被格。屠巴蛇，出象骼。斩鹏翼，掩广泽。轻禽狡兽，周章夷犹。狼跋乎中，忘其所以睒睗，失其所以去就。魂褫气慑而自踢　伏者，应弦饮羽，形偾景僵者，累积而增益，杂袭错缪。倾薮薄，倒岬岫。岩穴无豜豵，翳荟无{鹿需}鹨。思假道於丰隆，披重霄而高狩。笼乌兔於日月，穷飞走之栖宿。“嶰涧閴，冈岵童。罾罘满，效获众。回靶乎行邪，睨观鱼乎三江。泛舟航於彭蠡，浑万艘而既同。弘舸连舳，巨槛接舻。飞云盖海，制非常模。叠华楼而岛跱，时仿於方壶。比鹢首而有裕，迈馀皇於往初。张组帏，构流苏。开轩幌，镜水区。槁工楫师，选自闽禺。习御长风，狎玩灵胥。责千里於寸阴，聊先期而须臾。棹讴唱，箫籁鸣。洪流响，渚禽惊。弋磻放，稽鹪明?。虞机发，留　。钩铒纵横，网罟接绪。术兼詹公，巧倾任父。筌?亘亸，鲡鲿魦。罩两魪，罺鰝虾。乘鲎鼋鼍，同罛共罗。沈虎潜鹿，馽龓僒束。鲸辈中於群犗，搀抢暴出而相属。虽复鲤，无临河而钓异射鲋於井谷。 “结轻舟而竞逐，迎潮水而振缗。想萍实之复形，访灵夔於鲛人。精卫衔石而遇缴，文鳐夜飞而触纶。北山亡其翔翼，西海失其游鳞。雕题之士，镂身之卒。比饰虬龙，蛟螭与对。简其华质，则费锦缋。料其虓勇，则雕悍狼戾。相与昧潜险，搜环奇。摸蝳蝐，扪觜?隽。剖巨蚌於回渊，濯明月於涟漪。 　　“毕天下之至异，讫无索而不臻。溪壑为之一罄，川渎为之中贫。哂澹台之见谋，聊袭海而徇珍。载汉女於后舟，追晋贾而同尘。汨乘流以砰宕，翼飔风之<风刘>々。直冲涛而上濑，常沛沛以悠悠。汔可休而凯归，揖天吴与阳侯。指包山而为期，集洞庭而淹留。数军实乎桂林之苑，飨戎旅乎落星之楼。置酒若淮泗，积肴若山丘。飞轻轩而酌绿酃，方双辔而赋珍羞。饮烽起，釂鼓震。士遗倦，众怀欣。幸乎馆娃之宫，张女乐而娱群臣。罗金石与丝竹，若钧天之下陈。登东歌，操南音。胤阳阿，咏韎任。荆艳楚舞，吴愉越吟。翕习容裔，靡靡愔愔。 　　“若此者，与夫唱和之隆响，动锺鼓之铿耾。有殷坻颓於前，曲度难胜。皆与谣俗汁协，律吕相应。其奏乐也，则木石润色；其吐哀也，则凄风暴兴。或超延露而驾辩，或逾绿水而采菱。军马弭髦而仰秣，渊鱼竦鳞而上升。酣湑半，八音并。欢情留，良辰征。鲁阳挥戈而高麾，回曜灵於太清。将转西日而再中，齐既往之精诚。 　　“昔者夏后氏朝群臣於兹土，而执玉帛者以万国。盖亦先生之所高会，而四方之所轨则。春秋之际，要盟之主。阖闾信其威，夫差穷其武。内果伍员之谋，外骋孙子之奇。胜强楚於柏举，栖劲越於会稽。阙沟乎商鲁，争长於黄池。徒以江湖嶮陂，物产殷充。绕溜未足言其固，郑白未足语其丰。士有陷坚之锐，俗有节概之风。睚眦则挺剑，喑呜则弯弓。拥之者龙腾，据之者虎视。麾城若振槁，搴旗若顾指。虽带甲一朝，而元功远致。虽累叶百叠，而富强相继。乐湑衎其方域，列仙集其土地。桂父练形而易色，赤须蝉蜕而附丽。中夏比焉，毕世而罕见，丹青图其珍玮，贵其宝利也。舜禹游焉，没齿而忘归，精灵留其山阿，玩其奇丽也。剖判庶士，商搉万俗。国有郁鞅而显敞，邦有湫厄而踡跼。伊兹都之函弘，倾神州而韫椟。仰南斗以斟酌，兼二仪之优渥。 　　“繇此而揆之，西蜀之於东吴，小大之相绝也，亦犹棘林萤燿，而与夫木龙烛也。否泰之相背也，亦犹帝之悬解，而与桎梏疏属也。庸可共世而论巨细，同年而议丰确乎？暨其幽遐独邃，寥廓闲奥。耳目之所不该，足趾之所不蹈。倜傥之极异，誳诡之殊事，藏理於终古，而未寤於前觉也。若吾子之所传，孟浪之遗言，略举其梗概，而未得其要妙也。”蜀都赋　　有西蜀公子者，言于东吴王孙，曰：盖闻天以日月为纲，地以四海为纪。九土星分，万国错跱。崤函有帝皇之宅，河洛为王者之里。吾子岂亦曾闻蜀都之事欤？请为左右扬搉而陈之。 　　夫蜀都者，盖兆基于上世，开国于中古。廓灵关以为门，包玉垒而为宇。带二江之双流，抗峨眉之重阻。水陆所凑，兼六合而交会焉；丰蔚所盛，茂八区而庵蔼焉。 　　于前则跨蹑犍牂，枕倚交趾。经途所亘，五千余里。山阜相属，含溪怀谷。岗峦纠纷，触石吐云。郁葐蒕以翠微，崛巍巍以峨峨。干青霄而秀出，舒丹气而为霞。龙池瀑濆其隈，漏江伏流溃其阿。汩若汤谷之扬涛，沛若蒙汜之涌波。于是乎邛竹缘岭，菌桂临崖。旁挺龙目，侧生荔枝。布绿叶之萋萋，结朱实之离离。迎隆冬而不凋，常晔晔以猗猗。孔翠群翔，犀象竞驰。白雉朝雊，猩猩夜啼。金马骋光而绝景，碧鸡儵忽而曜仪。火井沈荧于幽泉，高爓飞煽于天垂。其间则有虎珀丹青，江珠瑕英。金沙银砾，符采彪炳，晖丽灼烁。 　　于后则却背华容，北指昆仑。缘以剑阁，阻以石门。流汉汤汤，惊浪雷奔。望之天回，即之云昏。水物殊品，鳞介异族。或藏蛟螭，或隐碧玉。嘉鱼出于丙穴，良木攒于褒谷。其树则有木兰梫桂，杞櫹椅桐，椶枒楔枞。楩柟幽蔼于谷底，松柏蓊郁于山峰。擢修干，竦长条。扇飞云，拂轻霄。羲和假道于峻歧，阳乌回翼乎高标。巢居栖翔，聿兼邓林。穴宅奇兽，窠宿异禽。熊罴咆其阳，雕鹗鴥其阴。猿狖腾希而竞捷，虎豹长啸而永吟。 　　于东则左绵巴中，百濮所充。外负铜梁于宕渠，内函要害于膏腴。其中则有巴菽巴戟，灵寿桃枝。樊以蒩圃，滨以盐池。蟞蛦山栖，鼋龟水处。潜龙蟠于沮泽，应鸣鼓而兴雨。丹沙赩炽出其阪，蜜房郁毓被其阜。山图采而得道，赤斧服而不朽。若乃刚悍生其方，风谣尚其武。奋之则賨旅，玩之则渝舞。锐气剽于中叶，蹻容世于乐府。 　　于西则右挟岷山，涌渎发川。陪以白狼，夷歌成章。坰野草昧，林麓黝儵。交让所植，蹲鸱所伏。百药灌丛，寒卉冬馥。异类众伙，于何不育？其中则有青珠黄环，碧砮芒消。或丰绿荑，或蕃丹椒。麋芜布濩于中阿，风连莚蔓于兰皋。红葩紫饰，柯叶渐苞。敷橤葳蕤，落英飘飖。神农是尝，卢跗是料。芳追气邪，味蠲疠痟。 　　其封域之内，则有原隰坟衍，通望弥博。演以潜沬，浸以绵雒。沟洫脉散，疆里绮错。黍稷油油，稻莫莫。指渠口以为云门，洒滮池而为陆泽。虽星毕之滂遝，尚未齐其膏液。 　　尔乃邑居隐赈，夹江傍山。栋宇相望，桑梓接连。家有盐泉之井，户有橘柚之园。其园则林檎枇杷，橙柿梬楟。榹桃函列，梅李罗生。百果甲宅，异色同荣。朱樱春熟，素柰夏成。若乃大火流，凉风厉。白露凝，微霜结。紫梨津润，樼栗罅发。蒲陶乱溃，若榴竞裂。甘至自零，芬芬酷烈。其园则有蒟蒻茱萸，瓜畴芋区。甘蔗辛姜，阳蓲阴敷。日往菲薇，月来扶疏。任土所丽，众献而储。 　　其沃瀛则有攒蒋丛蒲，绿菱红莲。杂以蕴藻，糅以苹蘩。总茎柅柅，裛叶蓁蓁。蕡实时味，王公羞焉。其中则有鸿俦鹄侣，振鹭鹈鹕。晨凫旦至，候雁衔芦。木落南翔，冰泮北徂。云飞水宿，哢吭清渠。其深则有白鼋命鳖，玄獭上祭。鳣鲔鳟鲂，鮷鳢鲨鲿。差鳞次色，锦质报章。跃涛戏濑，中流相忘。于是乎金城石郭，兼帀中区。既丽且崇，实号成都。辟二九之通门，画方轨之广涂。营新宫于爽垲，拟承明而起庐。结阳城之延阁，飞观榭乎云中。开高轩以临山，列绮窗而瞰江。内则议殿爵堂，武义虎威。宣化之闼，崇礼之闱。华阙双邈，重门洞开。金铺交映，玉题相晖。外则轨躅八达，里闬对出。比屋连甍，千庑万室。亦有甲第，当衢向术。坛宇显敞，高门纳驷。庭扣钟磬，堂抚琴瑟。匪葛匪姜，畴能是恤？ 　　亚以少城，接乎其西。市廛所会，万商之渊。列隧百重，罗肆巨千。贿货山积，纤丽星繁。都人士女，袨服靓妆。贾贸墆鬻，舛错纵横。异物崛诡，奇于八方。布有橦华，麫有桄榔。邛杖传节于大夏之邑，蒟酱流味于番禺之乡。舆辇杂沓，冠带混并。累毂叠迹，叛衍相倾。喧哗鼎沸，则哤聒宇宙；嚣尘张天，则埃壒曜灵。阛阓之里，伎巧之家。百室离房，机杼相和。贝锦斐成，濯色江波。黄润比筒，籯金所过。 　　侈侈隆富，卓郑埒名。公擅山川，货殖私庭。藏镪巨万，鈲摫兼呈。亦以财雄，翕习边城。三蜀之豪，时来时往。养交都邑，结俦附党。剧谈戏论，扼腕抵掌。出则连骑，归从百两。若其旧俗，终冬始春。吉日良辰，置酒高堂，以御嘉宾。金罍中坐，肴烟四陈。觞以清醥，鲜以紫鳞。羽爵执竞，丝竹乃发。巴姬弹弦，汉女击节。起西音于促柱，歌江上之飉厉。纡长袖而屡舞，翩跹跹以裔裔。合樽促席，引满相罚。乐饮今夕，一醉累月。 　　若夫王孙之属，郤公之伦。从禽于外，巷无居人。并乘骥子，俱服鱼文。玄黄异校，结驷缤纷。西逾金堤，东越玉津。朔别期晦，匪日匪旬。蹴蹈蒙笼，涉寥廓。鹰犬倏眒，罻罗络幕。毛群陆离，羽族纷泊。翕响挥霍，中网林薄。屠麖麋，翦旄麈。带文蛇，跨雕虎。志未骋，时欲晚。追轻翼，赴绝远。出彭门之阙，驰九折之阪。经三峡之峥嵘，蹑五屼之蹇浐。戟食铁之兽，射噬毒之鹿。皛貙氓于葽草，弹言鸟于森木。拔象齿，戾犀角。鸟铩翮，兽废足。 　　殆而朅来相与，第如滇池，集于江洲。试水客，舣轻舟。娉江婓，与神游。罨翡翠，钓鰋鮋。下高鹄，出潜虬。吹洞箫，发棹讴。感鱘鱼，动阳侯。腾波沸涌，珠贝汜浮。若云汉含星，而光耀洪流。将飨獠者，张帟幕，会平原。酌清酤，割芳鲜。饮御酣，宾旅旋。车马雷骇，轰轰阗阗。若风流雨散，漫乎数百里间。斯盖宅土之所安乐，观听之所踊跃也。焉独三川，为世朝市？ 　　若乃卓荦奇谲，倜傥罔已。一经神怪，一纬人理。远则岷山之精，上为井络。天帝运期而会昌，景福肸飨而兴作。碧出苌弘之血，鸟生杜宇之魄。妄变化而非常，羌见伟于畴昔。近则江汉炳灵，世载其英。蔚若相如，皭若君平。王褒韡晔而秀发，杨雄含章而挺生。幽思绚道德，摛藻掞天庭。考四海而为儁，当中叶而擅名。是故游谈者以为誉，造作者以为程也。至乎临谷为塞，因山为障。峻岨塍埒长城，豁险吞若巨防。一人守隘，万夫莫向。公孙跃马而称帝，刘宗下辇而自王。由此言之，天下孰尚？故虽兼诸夏之富有，犹未若兹都之无量也。 
山房春事二首::唐代：岑参::风恬日暖荡春光，戏蝶游蜂乱入房。数枝门柳低衣桁，一片山花落笔床。梁园日暮乱飞鸦，极目萧条三两家。庭树不知人去尽，春来还发旧时花。
渌水曲::唐代：李白::渌水明秋月，南湖采白蘋。荷花娇欲语，愁杀荡舟人。
塞下曲六首::唐代：李白::五月天山雪，无花只有寒。笛中闻折柳，春色未曾看。晓战随金鼓，宵眠抱玉鞍。愿将腰下剑，直为斩楼兰。天兵下北荒，胡马欲南饮。横戈从百战，直为衔恩甚。握雪海上餐，拂沙陇头寝。何当破月氏，然后方高枕。骏马似风飙，鸣鞭出渭桥。弯弓辞汉月，插羽破天骄。阵解星芒尽，营空海雾消。功成画麟阁，独有霍嫖姚。白马黄金塞，云砂绕梦思。那堪愁苦节，远忆边城儿。萤飞秋窗满，月度霜闺迟。摧残梧桐叶，萧飒沙棠枝。无时独不见，流泪空自知。塞虏乘秋下，天兵出汉家。将军分虎竹，战士卧龙沙。边月随弓影，胡霜拂剑花。玉关殊未入，少妇莫长嗟。烽火动沙漠，连照甘泉云。汉皇按剑起，还召李将军。兵气天上合，鼓声陇底闻。横行负勇气，一战净妖氛。
国风·邶风·凯风::先秦：佚名::凯风自南，吹彼棘心。棘心夭夭，母氏劬劳。凯风自南，吹彼棘薪。母氏圣善，我无令人。爰有寒泉？在浚之下。有子七人，母氏劳苦。睍睆黄鸟，载好其音。有子七人，莫慰母心。
南乡子·细雨湿流光::五代：冯延巳::细雨湿流光，芳草年年与恨长。烟锁凤楼无限事，茫茫。鸾镜鸳衾两断肠。魂梦任悠扬，睡起杨花满绣床。薄悻不来门半掩，斜阳。负你残春泪几行。
周亚夫军细柳::两汉：司马迁::　　文帝之后六年，匈奴大入边。乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳，以备胡。　　上自劳军。至霸上及棘门军，直驰入，将以下骑送迎。已而之细柳军，军士吏被甲，锐兵刃，彀弓弩，持满。天子先驱至，不得入。先驱曰：“天子且至！”军门都尉曰：“将军令曰：‘军中闻将军令，不闻天子之诏。’”居无何，上至，又不得入。于是上乃使使持节诏将军：“吾欲入劳军。”亚夫乃传言开壁门。壁门士吏谓从属车骑曰：“将军约，军中不得驱驰。”于是天子乃按辔徐行。至营，将军亚夫持兵揖曰：“介胄之士不拜，请以军礼见。”天子为动，改容式车，使人称谢：“皇帝敬劳将军。”成礼而去。　　既出军门，群臣皆惊。文帝曰：“嗟呼，此真将军矣！曩者霸上、棘门军，若儿戏耳，其将固可袭而虏也。至于亚夫，可得而犯邪？”称善者久之。
凉州词三首·其三::唐代：张籍::凤林关里水东流，白草黄榆六十秋。边将皆承主恩泽，无人解道取凉州。
六月二十日夜渡海::宋代：苏轼::参横斗转欲三更，苦雨终风也解晴。云散月明谁点缀？天容海色本澄清。空余鲁叟乘桴意，粗识轩辕奏乐声。九死南荒吾不恨，兹游奇绝冠平生。
卜算子·十载仰高明::宋代：赵长卿::十载仰高明，一见心相许。来日孤舟西水门，风饱征帆腹。 后夜起相思，明月清江曲。若见秋风寒雁来，能寄音书否。
江村即事::唐代：司空曙::钓罢归来不系船，江村月落正堪眠。 纵然一夜风吹去，只在芦花浅水边。 
劳劳亭::唐代：李白::天下伤心处，劳劳送客亭。春风知别苦，不遣柳条青。
杂说一·龙说::唐代：韩愈::　　龙嘘气成云，云固弗灵于龙也。然龙乘是气，茫洋穷乎玄间，薄日月，伏光景，感震电，神变化，水下土，汩陵谷，云亦灵怪矣哉!　　云，龙之所能使为灵也；若龙之灵，则非云之所能使为灵也。然龙弗得云，无以神其灵矣。失其所凭依，信不可欤 ！　　异哉！其所凭依，乃其所自为也。《易》曰：“云从龙。”既曰：龙，云从之矣。 
鹊桥仙·华灯纵博::宋代：陆游::华灯纵博，雕鞍驰射，谁记当年豪举。酒徒一半取封侯，独去作、江边渔父。轻舟八尺，低篷三扇，占断苹洲烟雨。镜湖元自属闲人，又何必、君恩赐与。
莲花::唐代：温庭筠::绿塘摇滟接星津，轧轧兰桡入白蘋。应为洛神波上袜，至今莲蕊有香尘。
拟行路难·其六::南北朝：鲍照::对案不能食，拔剑击柱长叹息。丈夫生世会几时？安能蹀躞垂羽翼！弃置罢官去，还家自休息。朝出与亲辞，暮还在亲侧。弄儿床前戏，看妇机中织。自古圣贤尽贫贱，何况我辈孤且直！
点绛唇·丁未冬过吴松作::宋代：姜夔::燕雁无心，太湖西畔随云去。数峰清苦。商略黄昏雨。 第四桥边，拟共天随住。今何许。凭阑怀古。残柳参差舞。
江城子·前瞻马耳九仙山::宋代：苏轼::前瞻马耳九仙山。碧连天。晚云间。城上高台，真个是超然。莫使匆匆云雨散，今夜里，月婵娟。小溪鸥鹭静联拳。去翩翩。点轻烟。人事凄凉，回首便他年。莫忘使君歌笑处，垂柳下，矮槐前。
春雨::唐代：徐凝::花时闷见联绵雨，云入人家水毁堤。 昨日春风源上路，可怜红锦枉抛泥。
后宫词::唐代：白居易::泪湿罗巾梦不成，夜深前殿按歌声。 红颜未老恩先断，斜倚薰笼坐到明。
京都元夕::金朝：元好问::袨服华妆着处逢，六街灯火闹儿童。长衫我亦何为者，也在游人笑语中。
论诗五首::清代：赵翼::满眼生机转化钧，天工人巧日争新。预支五百年新意，到了千年又觉陈。李杜诗篇万口传，至今已觉不新鲜。江山代有才人出，各领风骚数百年。只眼须凭自主张，纷纷艺苑漫雌黄。矮人看戏何曾见，都是随人说短长。少时学语苦难圆，只道工夫半未全。到老始知非力取，三分人事七分天。诗解穷人我未空，想因诗尚不曾工。熊鱼自笑贪心甚，既要工诗又怕穷。
菩萨蛮·绿芜墙绕青苔院::宋代：陈克::绿芜墙绕青苔院，中庭日淡芭蕉卷。蝴蝶上阶飞，烘帘自在垂。玉钩双语燕，宝甃杨花转。几处簸钱声，绿窗春睡轻。
有所思::两汉：佚名::有所思，乃在大海南。何用问遗君，双珠玳瑁簪。用玉绍缭之。闻君有他心，拉杂摧烧之。摧烧之，当风扬其灰！从今以往，勿复相思，相思与君绝！鸡鸣狗吠，兄嫂当知之。妃呼狶！秋风肃肃晨风飔，东方须臾高知之！
梅花::唐代：罗邺::繁如瑞雪压枝开，越岭吴溪免用栽。却是五侯家未识，春风不放过江来。
田园乐七首·其六 / 闲居::唐代：王维::桃红复含宿雨，柳绿更带朝烟。花落家童未扫，莺啼山客犹眠。
采桑子·何人解赏西湖好::宋代：欧阳修::何人解赏西湖好，佳景无时。飞盖相追。贪向花间醉玉卮。谁知闲凭阑干处，芳草斜晖。水远烟微。一点沧洲白鹭飞。
江楼旧感 / 江楼感旧::唐代：赵嘏::独上江楼思渺然，月光如水水如天。同来望月人何处？风景依稀似去年。
卖痴呆词::宋代：范成大::除夕更阑人不睡，厌禳钝滞迎新岁；小儿呼叫走长街，云有痴呆召人买。二物于人谁独无？就中吴侬仍有余；巷南巷北卖不得，相逢大笑相揶揄。栎翁块坐重帘下，独要买添令问价。儿云翁买不须钱，奉赊痴呆千百年。
女冠子·四月十七::唐代：韦庄::四月十七，正是去年今日，别君时。忍泪佯低面，含羞半敛眉。不知魂已断，空有梦相随。除却天边月，没人知。
忆王孙·春词::宋代：李重元::萋萋芳草忆王孙。柳外楼高空断魂。杜宇声声不忍闻。欲黄昏。雨打梨花深闭门。 
漫感::清代：龚自珍::绝域从军计惘然，东南幽恨满词笺。一箫一剑平生意，负尽狂名十五年。
蝶恋花·满地霜华浓似雪::清代：王国维::满地霜华浓似雪。人语西风，瘦马嘶残月。一曲阳关浑未彻。车声渐共歌声咽。换尽天涯芳草色。陌上深深，依旧年时辙。自是浮生无可说。人间第一耽离别。
摊破浣溪沙·手卷真珠上玉钩::五代：李璟::手卷真珠上玉钩，依前春恨锁重楼。风里落花谁是主？思悠悠。青鸟不传云外信，丁香空结雨中愁。回首绿波三楚暮，接天流。
生查子·重叶梅::宋代：辛弃疾::百花头上开，冰雪寒中见。霜月定相知，先识春风面。 主人情意深，不管江妃怨。折我最繁枝，还许冰壶荐。
赤壁歌送别::唐代：李白::二龙争战决雌雄，赤壁楼船扫地空。烈火张天照云海，周瑜于此破曹公。君去沧江望澄碧，鲸鲵唐突留馀迹。一一书来报故人，我欲因之壮心魄。
梅花::唐代：李煜::殷勤移植地，曲槛小栏边。共约重芳日，还忧不盛妍。 阻风开步障，乘月溉寒泉。谁料花前后，蛾眉却不全。 失却烟花主，东君自不知。清香更何用，犹发去年枝。
北陂杏花::宋代：王安石::一陂春水绕花身，花影妖娆各占春。纵被春风吹作雪，绝胜南陌碾成尘。
四时::魏晋：陶渊明::春水满四泽，夏云多奇峰。秋月扬明晖，冬岭秀寒松。
春日::宋代：晁冲之::阴阴溪曲绿交加，小雨翻萍上浅沙。鹅鸭不知春去尽，争随流水趁桃花。
江神子·恨别::宋代：苏轼::天涯流落思无穷。既相逢。却匆匆。摧手佳人，和泪折残红。为问东风余几许，春纵在，与谁同。隋堤三月水溶溶。背归鸿。去吴中。回首彭城，清泗与淮通。寄我相思千点泪，流不到，楚江东。天涯流落思无穷！既相逢，却匆匆。携手佳人，和泪折残红。为问东风余几许？春纵在，与谁同！隋堤三月水溶溶。背归鸿，去吴中。回首彭城，清泗与淮通。欲寄相思千点泪，流不到，楚江东。
浣溪沙·湖上西风急暮蝉::宋代：晏殊::湖上西风急暮蝉。夜来清露湿红莲。少留归骑促歌筵。 为别莫辞金盏酒。入朝须近玉炉烟。不知重会是何年。
题秋江独钓图::清代：王士祯::一蓑一笠一扁舟，一丈丝纶一寸钩。一曲高歌一樽酒，一人独钓一江秋。
放言五首·其一::唐代：白居易::朝真暮伪何人辨，古往今来底事无。但爱臧生能诈圣，可知宁子解佯愚。草萤有耀终非火，荷露虽团岂是珠。不取燔柴兼照乘，可怜光彩亦何殊。
黄海舟中日人索句并见日俄战争地图::清代：秋瑾::万里乘风去复来，只身东海挟春雷。忍看图画移颜色，肯使江山付劫灰。浊酒不销忧国泪，救时应仗出群才。拼将十万头颅血，须把乾坤力挽回。
草书屏风::唐代：韩偓::何处一屏风，分明怀素踪。虽多尘色染，犹见墨痕浓。 怪石奔秋涧，寒藤挂古松。若教临水畔，字字恐成龙。
新安吏::唐代：杜甫::客行新安道，喧呼闻点兵。借问新安吏：“县小更无丁？”“府帖昨夜下，次选中男行。”“中男绝短小，何以守王城？”肥男有母送，瘦男独伶俜。白水暮东流，青山犹哭声。“莫自使眼枯，收汝泪纵横。眼枯即见骨，天地终无情！我军取相州，日夕望其平。岂意贼难料，归军星散营。就粮近故垒，练卒依旧京。掘壕不到水，牧马役亦轻。况乃王师顺，抚养甚分明。送行勿泣血，仆射如父兄。”
送柴侍御::唐代：王昌龄::沅水通波接武冈，送君不觉有离伤。青山一道同云雨，明月何曾是两乡。
有狐::先秦：佚名::有狐绥绥，在彼淇梁。心之忧矣，之子无裳。有狐绥绥，在彼淇厉。心之忧矣，之子无带。有狐绥绥，在彼淇侧。心之忧矣，之子无服。
书愤二首::宋代：陆游::白发萧萧卧泽中，只凭天地鉴孤忠。厄穷苏武餐毡久，忧愤张巡嚼齿空。细雨春芜上林苑，颓垣夜月洛阳宫。壮心未与年俱老，死去犹能作鬼雄。镜里流年两鬓残，寸心自许尚如丹。衰迟罢试戎衣窄，悲愤犹争宝剑寒。远戍十年临的博，壮图万里战皋兰。关河自古无穷事，谁料如今袖手看。
蝶恋花·上巳召亲族::宋代：李清照::永夜恹恹欢意少。空梦长安，认取长安道。为报今年春色好，花光月影宜相照。随意杯盘虽草草。酒美梅酸，恰称人怀抱。醉里插花花莫笑，可怜春似人将老。
蝶恋花::宋代：晏殊::梨叶疏红蝉韵歇。银汉风高，玉管声凄切。枕簟乍凉铜漏咽。谁教社燕轻离别。草际蛩吟珠露结。宿酒醒来，不记归时节。多少衷肠犹未说。朱帘一夜朦胧月。
杨柳枝词::唐代：白居易::一树春风千万枝，嫩于金色软于丝。 永丰西角荒园里，尽日无人属阿谁？
元夕无月::清代：丘逢甲::满城灯市荡春烟，宝月沉沉隔海天。看到六鳌仙有泪，神山沦没已三年！三年此夕月无光，明月多应在故乡。欲向海天寻月去，五更飞梦渡鲲洋。
水龙吟·过南剑双溪楼::宋代：辛弃疾::举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。峡束苍江对起，过危楼，欲飞还敛。元龙老矣！不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆？
子夜吴歌·春歌::唐代：李白::秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。
酌酒与裴迪::唐代：王维::酌酒与君君自宽，人情翻覆似波澜。白首相知犹按剑，朱门先达笑弹冠。草色全经细雨湿，花枝欲动春风寒。世事浮云何足问，不如高卧且加餐。
书::唐代：李峤::削简龙文见，临池鸟迹舒。河图八卦出，洛范九畴初。垂露春光满，崩云骨气馀。请君看入木，一寸乃非虚。
木兰花慢·可怜今夕月::宋代：辛弃疾::中秋饮酒将旦，客谓前人诗词有赋待月无送月者，因用《天问》体赋。可怜今夕月，向何处，去悠悠？是别有人间，那边才见，光影东头？是天外。空汗漫，但长风浩浩送中秋？飞镜无根谁系？姮娥不嫁谁留？谓经海底问无由，恍惚使人愁。怕万里长鲸，纵横触破，玉殿琼楼。虾蟆故堪浴水，问云何玉兔解沉浮？若道都齐无恙，云何渐渐如钩？ 
定风波·自春来::宋代：柳永::自春来、惨绿愁红，芳心是事可可。日上花梢，莺穿柳带，犹压香衾卧。暖酥消、腻云亸，终日厌厌倦梳裹。无那。恨薄情一去，音书无个。早知恁么，悔当初、不把雕鞍锁。向鸡窗，只与蛮笺象管，拘束教吟课。镇相随、莫抛躲，针线闲拈伴伊坐。和我，免使年少，光阴虚过。
乐游原::唐代：李商隐::万树鸣蝉隔岸虹，乐游原上有西风。 羲和自趁虞泉宿，不放斜阳更向东。
溪居::唐代：柳宗元::久为簪组累，幸此南夷谪。闲依农圃邻，偶似山林客。 晓耕翻露草，夜榜响溪石。来往不逢人，长歌楚天碧。
饮湖上初晴后雨二首·其一::宋代：苏轼::朝曦迎客艳重冈，晚雨留人入醉乡。此意自佳君不会，一杯当属水仙王。
承宫樵薪苦学::先秦：佚名::　　承宫，琅邪姑幕人。少孤，年八岁，为人牧猪。乡里徐子盛明《春秋》经，授诸生数百人。宫过其庐下，见诸生讲诵，好之，因忘其猪而听经。猪主怪其不还，寻之。见而欲笞之。门下生共禁，乃止，因留宫门下。樵薪执苦，数十年间，遂通其经。
感遇·江南有丹橘::唐代：张九龄::江南有丹橘，经冬犹绿林。岂伊地气暖？自有岁寒心。可以荐嘉客，奈何阻重深。运命惟所遇，循环不可寻。徒言树桃李，此木岂无阴？
述国亡诗::五代：花蕊夫人::君王城上竖降旗，妾在深宫那得知？十四万人齐解甲，更无一个是男儿！
临湖亭::唐代：王维::轻舸迎上客，悠悠湖上来。当轩对尊酒，四面芙蓉开。
赐萧瑀::唐代：李世民::疾风知劲草，板荡识诚臣。勇夫安识义，智者必怀仁。
州桥::宋代：范成大::南望朱雀门，北望宣德楼，皆旧御路也。州桥南北是天街，父老年年等驾回。忍泪失声询使者，"几时真有六军来？" 
戏答元珍::宋代：欧阳修::春风疑不到天涯，二月山城未见花。残雪压枝犹有桔，冻雷惊笋欲抽芽。夜闻归雁生乡思，病入新年感物华。曾是洛阳花下客，野芳虽晚不须嗟。
洞仙歌·冰肌玉骨::宋代：苏轼::仆七岁时，见眉州老尼，姓朱，忘其名，年九十岁。自言尝随其师入蜀主孟昶宫中，一日大热，蜀主与花蕊夫人夜纳凉摩诃池上，作一词，朱具能记之。今四十年，朱已死久矣，人无知此词者，但记其首两句，暇日寻味，岂《洞仙歌》令乎？乃为足之云。冰肌玉骨，自清凉无汗。水殿风来暗香满。绣帘开，一点明月窥人，人未寝，欹枕钗横鬓乱。起来携素手，庭户无声，时见疏星渡河汉。试问夜如何？夜已三更，金波淡，玉绳低转。但屈指西风几时来，又不道流年暗中偷换。
破阵子·燕子欲归时节::宋代：晏殊::燕子欲归时节，高楼昨夜西风。求得人间成小会，试把金尊傍菊丛。歌长粉面红。斜日更穿帘幕，微凉渐入梧桐。多少襟情言不尽，写向蛮笺曲调中。此情千万重。
叹花 / 怅诗::唐代：杜牧::自是寻春去校迟，不须惆怅怨芳时。 狂风落尽深红色，绿叶成阴子满枝。
咏雨::唐代：李世民::罩云飘远岫，喷雨泛长河。低飞昏岭腹，斜足洒岩阿。泫丛珠缔叶，起溜镜图波。濛柳添丝密，含吹织空罗。
墨子怒耕柱子::先秦：墨子及弟子 撰::　　墨子怒耕柱子。耕柱子曰：“我无愈于人乎？”墨子曰：“我将上太行，以骥与牛驾，子将谁策？”耕柱子曰：“将策骥也。”墨子曰：“何故策骥也？”耕柱子曰 ：“骥足以策。” 墨子曰：“我亦以子为足以策，故怒之。”耕柱子悟。
暗香·旧时月色::宋代：姜夔::辛亥之冬，余载雪诣石湖。止既月，授简索句，且征新声，作此两曲，石湖把玩不已，使二妓肆习之，音节谐婉，乃名之曰《暗香》、《疏影》。旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。江国，正寂寂，叹寄与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片、吹尽也，几时见得？
行香子·过七里濑::宋代：苏轼::一叶舟轻，双桨鸿惊。水天清、影湛波平。鱼翻藻鉴，鹭点烟汀。过沙溪急，霜溪冷，月溪明。重重似画，曲曲如屏。算当年、虚老严陵。君臣一梦，今古空名。但远山长，云山乱，晓山青。
忆江南·春去也::唐代：刘禹锡::春去也，多谢洛城人。弱柳从风疑举袂，丛兰裛露似沾巾。独坐亦含嚬。春去也，共惜艳阳年。犹有桃花流水上，无辞竹叶醉尊前。惟待见青天。
行路难::南北朝：释宝月::君不见孤雁关外发，酸嘶度扬越。空城客子心肠断，幽闺思妇气欲绝。凝霜夜下拂罗衣，浮云中断开明月。夜夜遥遥徒相思，年年望望情不歇。寄我匣中青铜镜，倩人为君除白发。行路难，行路难，夜闻南城汉使度，使我流泪忆长安！
赠邻女 / 寄李亿员外::唐代：鱼玄机::羞日遮罗袖，愁春懒起妆。易求无价宝，难得有心郎。枕上潜垂泪，花间暗断肠。自能窥宋玉，何必恨王昌？
长干行二首::唐代：李白::妾发初覆额，折花门前剧。郎骑竹马来，绕床弄青梅。同居长干里，两小无嫌猜，十四为君妇，羞颜未尝开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟滪堆。五月不可触，猿声天上哀。门前迟行迹，一一生绿苔。苔深不能扫，落叶秋风早。八月胡蝶来，双飞西园草。感此伤妾心，坐愁红颜老。早晚下三巴，预将书报家。相迎不道远，直至长风沙。忆妾深闺里，烟尘不曾识。嫁与长干人，沙头候风色。五月南风兴，思君下巴陵。八月西风起，想君发扬子。去来悲如何，见少离别多。湘潭几日到，妾梦越风波。昨夜狂风度，吹折江头树。淼淼暗无边，行人在何处。好乘浮云骢，佳期兰渚东。鸳鸯绿蒲上，翡翠锦屏中。自怜十五余，颜色桃花红。那作商人妇，愁水复愁风。
蝶恋花·早行::宋代：周邦彦::月皎惊乌栖不定，更漏将残，辘轳牵金井。唤起两眸清炯炯。泪花落枕红绵冷。执手霜风吹鬓影。去意徊徨，别语愁难听。楼上阑干横斗柄，露寒人远鸡相应。
瑶池::唐代：李商隐::瑶池阿母绮窗开，黄竹歌声动地哀。 八骏日行三万里，穆王何事不重来。
落花::唐代：李商隐::高阁客竟去，小园花乱飞。参差连曲陌，迢递送斜晖。 肠断未忍扫，眼穿仍欲归。芳心向春尽，所得是沾衣。
为薛台悼亡::唐代：白居易::半死梧桐老病身，重泉一念一伤神。 手携稚子夜归院，月冷空房不见人。
从军行::唐代：陈羽::海畔风吹冻泥裂，枯桐叶落枝梢折。 横笛闻声不见人，红旗直上天山雪。
听蜀僧濬弹琴 / 听蜀僧浚弹琴::唐代：李白::蜀僧抱绿绮，西下峨眉峰。为我一挥手，如听万壑松。 客心洗流水，余响入霜钟。不觉碧山暮，秋云暗几重。
秋登兰山寄张五 / 九月九日岘山寄张子容::唐代：孟浩然::北山白云里，隐者自怡悦。相望试登高，心随雁飞灭。愁因薄暮起，兴是清秋发。时见归村人，沙行渡头歇。天边树若荠，江畔洲如月。何当载酒来，共醉重阳节。
简兮::先秦：佚名::简兮简兮，方将万舞。日之方中，在前上处。硕人俣俣，公庭万舞。有力如虎，执辔如组。左手执龠，右手秉翟。赫如渥赭，公言锡爵。山有榛，隰有苓。云谁之思？西方美人。彼美人兮，西方之人兮。
马诗二十三首·其四::唐代：李贺::此马非凡马，房星本是星。向前敲瘦骨，犹自带铜声。
一剪梅·堆枕乌云堕翠翘::宋代：蔡伸::堆枕乌云堕翠翘。午梦惊回，满眼春娇。嬛嬛一袅楚宫腰。那更春来，玉减香消。柳下朱门傍小桥。几度红窗，误认鸣镳。断肠风月可怜宵。忍使恹恹，两处无聊。
春望::唐代：羊士谔::莫问华簪发已斑，归心满目是青山。独上层城倚危槛，柳营春尽马嘶闲。
采莲曲::唐代：李白::若耶溪傍采莲女，笑隔荷花共人语。日照新妆水底明，风飘香袂空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
老将行::唐代：王维::少年十五二十时，步行夺得胡马骑。射杀山中白额虎，肯数邺下黄须儿！一身转战三千里，一剑曾当百万师。汉兵奋迅如霹雳，虏骑崩腾畏蒺藜。卫青不败由天幸，李广无功缘数奇。自从弃置便衰朽，世事蹉跎成白首。昔时飞箭无全目，今日垂杨生左肘。路旁时卖故侯瓜，门前学种先生柳。苍茫古木连穷巷，寥落寒山对虚牖。誓令疏勒出飞泉，不似颍川空使酒。贺兰山下阵如云，羽檄交驰日夕闻。节使三河募年少，诏书五道出将军。试拂铁衣如雪色，聊持宝剑动星文。愿得燕弓射大将，耻令越甲鸣吾君。莫嫌旧日云中守，犹堪一战取功勋。
玉树后庭花::南北朝：陈叔宝::丽宇芳林对高阁，新装艳质本倾城。映户凝娇乍不进，出帷含态笑相迎。妖姬脸似花含露，玉树流光照后庭。花开花落不长久，落红满地归寂中。
江南春·波渺渺::宋代：寇准::波渺渺，柳依依。孤村芳草远，斜日杏花飞。江南春尽离肠断，苹满汀洲人未归。
正月二十日与潘郭二生出郊寻春忽记去年是日同至女王城作诗乃和前韵::宋代：苏轼::东风未肯入东门，走马还寻去岁村。人似秋鸿来有信，事如春梦了无痕。江城白酒三杯酽，野老苍颜一笑温。已约年年为此会，故人不用赋《招魂》。
卜算子::宋代：程垓::枕簟暑风消，帘幕秋风动。月到夜来愁处明，只照团衾凤。去意杳无凭，别语愁难送。一纸鱼笺枕底香，且做新来梦。
鹧鸪天·小令尊前见玉箫::宋代：晏几道::小令尊前见玉箫。银灯一曲太妖娆。歌中醉倒谁能恨，唱罢归来酒未消。 春悄悄，夜迢迢。碧云天共楚宫遥。梦魂惯得无拘检，又踏杨花过谢桥。
途中见杏花::唐代：吴融::一枝红杏出墙头，墙外行人正独愁。长得看来犹有恨，可堪逢处更难留！林空色暝莺先到，春浅香寒蝶未游。更忆帝乡千万树，澹烟笼日暗神州。
读书::唐代：柳宗元::幽沉谢世事，俯默窥唐虞。上下观古今，起伏千万途。遇欣或自笑，感戚亦以吁。缥帙各舒散，前后互相逾。瘴痾扰灵府，日与往昔殊。临文乍了了，彻卷兀若无。竟夕谁与言，但与竹素俱。倦极便倒卧，熟寐乃一苏。欠伸展肢体，吟咏心自愉。得意适其适，非愿为世儒。道尽即闭口，萧散捐囚拘。巧者为我拙，智者为我愚。书史足自悦，安用勤与劬。贵尔六尺躯，勿为名所驱。
宣城见杜鹃花 / 子规::唐代：李白::蜀国曾闻子规鸟，宣城还见杜鹃花。 一叫一回肠一断，三春三月忆三巴。
国风·邶风·泉水::先秦：佚名::毖彼泉水，亦流于淇。有怀于卫，靡日不思。娈彼诸姬，聊与之谋。出宿于泲，饮饯于祢，女子有行，远父母兄弟。问我诸姑，遂及伯姊。出宿于干，饮饯于言。载脂载舝，还车言迈。遄臻于卫，不瑕有害？我思肥泉，兹之永叹。思须与漕，我心悠悠。驾言出游，以写我忧。
塞鸿秋·浔阳即景::元代：周德清::长江万里白如练，淮山数点青如淀。江帆几片疾如箭，山泉千尺飞如电。晚云都变露，新月初学扇。塞鸿一字来如线。
虞美人·玉楼缥缈孤烟际::宋代：欧阳澈::玉楼缥缈孤烟际。徒倚愁如醉。雁来人远暗消魂。帘卷一钩新月、怯黄昏。那人音信全无个。幽恨谁凭破。扑花蝴蝶若知人。为我一场清梦、去相亲。
长城::唐代：朱庆馀::秦帝防胡虏，关心倍可嗟。一人如有德，四海尽为家。往事乾坤在，荒基草木遮。至今徒者骨，犹自哭风沙。
惜牡丹花二首::唐代：白居易::翰林院北厅花下作惆怅阶前红牡丹，晚来唯有两枝残。明朝风起应吹尽，夜惜衰红把火看。新昌窦给事宅南亭花下作寂寞萎红低向雨，离披破艳散随风。晴明落地犹惆怅，何况飘零泥土中。
登鹳雀楼::唐代：畅当::迥临飞鸟上，高出世尘间。天势围平野，河流入断山。
苛政猛于虎::先秦：佚名::　　孔子过泰山侧 ，有妇人哭于墓者而哀，夫子式而听之，使子路问之，曰：“子之哭也，壹似重有忧者。”而曰：“然。昔者吾舅死于虎，吾夫又死焉，今吾子又死焉。”夫子曰：“何为不去也？”曰：“无苛政。”夫子曰：“小子识之：苛政猛于虎也。”　　出自《十三经注疏》本《礼记·檀弓下》。
赠妓云英 / 嘲钟陵妓云英::唐代：罗隐::钟陵醉别十余春，重见云英掌上身。我未成名卿未嫁，可能俱是不如人。
春雪::唐代：刘方平::飞雪带春风，徘徊乱绕空。君看似花处，偏在洛城中。
月儿弯弯照九州::宋代：佚名::月儿弯弯照九州，几家欢乐几家愁。几家夫妇同罗帐，几个飘零在外头？
清平乐·题上卢桥::宋代：辛弃疾::清溪奔快。不管青山碍。千里盘盘平世界。更著溪山襟带。 古今陵谷茫茫。市朝往往耕桑。此地居然形胜，似曾小小兴亡。
题鹤林寺僧舍::唐代：李涉::终日昏昏醉梦间，忽闻春尽强登山。因过竹院逢僧话，偷得浮生半日闲。
元和十年自朗州至京戏赠看花诸君子 / 玄都观桃花::唐代：刘禹锡::紫陌红尘拂面来，无人不道看花回。玄都观里桃千树，尽是刘郎去后栽。
春远 / 春运::唐代：杜甫::肃肃花絮晚，菲菲红素轻。日长唯鸟雀，春远独柴荆。 数有关中乱，何曾剑外清。故乡归不得，地入亚夫营。
竹里馆::唐代：卢象::江南冰不闭，山泽气潜通。腊月闻山鸟，寒崖见蛰熊。柳林春半合，荻笋乱无丛。回首金陵岸，依依向北风。
咏同心芙蓉::隋代：杜公瞻::灼灼荷花瑞，亭亭出水中。一茎孤引绿，双影共分红。色夺歌人脸，香乱舞衣风。名莲自可念，况复两心同。
满江红·赤壁怀古::宋代：戴复古::赤壁矶头，一番过、一番怀古。想当时，周郎年少，气吞区宇。万骑临江貔虎噪，千艘列炬鱼龙怒。卷长波、一鼓困曹瞒，今如许？江上渡，江边路。形胜地，兴亡处。览遗踪，胜读史书言语。几度东风吹世换，千年往事随潮去。问道傍、杨柳为谁春，摇金缕。
自题金山画像::宋代：苏轼::心似已灰之木，身如不系之舟。问汝平生功业，黄州惠州儋州。
中秋月二首·其二::唐代：李峤::圆魄上寒空，皆言四海同。安知千里外，不有雨兼风？
墨池记::宋代：曾巩::　　临川之城东，有地隐然而高，以临于溪，曰新城。新城之上，有池洼然而方以长，曰王羲之之墨池者，荀伯子《临川记》云也。羲之尝慕张芝，临池学书，池水尽黑，此为其故迹，岂信然邪？ 　　方羲之之不可强以仕，而尝极东方，出沧海，以娱其意于山水之间；岂其徜徉肆恣，而又尝自休于此邪？羲之之书晚乃善，则其所能，盖亦以精力自致者，非天成也。然后世未有能及者，岂其学不如彼邪？则学固岂可以少哉，况欲深造道德者邪？ 　　墨池之上，今为州学舍。教授王君盛恐其不章也，书‘晋王右军墨池’之六字于楹间以揭之。又告于巩曰：“愿有记”。推王君之心，岂爱人之善，虽一能不以废，而因以及乎其迹邪？其亦欲推其事以勉其学者邪？夫人之有一能而使后人尚之如此，况仁人庄士之遗风余思被于来世者何如哉！ 　　庆历八年九月十二日，曾巩记。 
示儿::唐代：韩愈::始我来京师，止携一束书。辛勤三十年，以有此屋庐。此屋岂为华，于我自有余。中堂高且新，四时登牢蔬。前荣馔宾亲，冠婚之所于。庭内无所有，高树八九株。有藤娄络之，春华夏阴敷。东堂坐见山，云风相吹嘘。松果连南亭，外有瓜芋区。西偏屋不多，槐榆翳空虚。山鸟旦夕鸣，有类涧谷居。主妇治北堂，膳服适戚疏。恩封高平君，子孙从朝裾。开门问谁来，无非卿大夫。不知官高卑，玉带悬金鱼。问客之所为，峨冠讲唐虞。酒食罢无为，棋槊以相娱。凡此座中人，十九持钧枢。又问谁与频，莫与张樊如。来过亦无事，考评道精粗。跹跹媚学子，墙屏日有徒。以能问不能，其蔽岂可祛。嗟我不修饰，事与庸人俱。安能坐如此，比肩于朝儒。诗以示儿曹，其无迷厥初。
国风·召南·野有死麕::先秦：佚名::野有死麕，白茅包之。有女怀春，吉士诱之。林有朴樕，野有死鹿。白茅纯束，有女如玉。舒而脱脱兮！无感我帨兮！无使尨也吠！
鹧鸪天·醉拍春衫惜旧香::宋代：晏几道::醉拍春衫惜旧香。天将离恨恼疏狂。年年陌上生秋草，日日楼中到夕阳。 云渺渺，水茫茫。征人归路许多长。相思本是无凭语，莫向花笺费泪行。
对雪二首::唐代：李商隐::寒气先侵玉女扉，清光旋透省郎闱。梅花大庾岭头发，柳絮章台街里飞。欲舞定随曹植马，有情应湿谢庄衣。龙山万里无多远，留待行人二月归。旋扑珠帘过粉墙，轻于柳絮重于霜。已随江令夸琼树，又入卢家妒玉堂。侵夜可能争桂魄，忍寒应欲试梅妆。关河冻合东西路，肠断斑骓送陆郎。 
燕诗示刘叟::唐代：白居易::梁上有双燕，翩翩雄与雌。衔泥两椽间，一巢生四儿。四儿日夜长，索食声孜孜。青虫不易捕，黄口无饱期。觜爪虽欲敝，心力不知疲。须臾十来往，犹恐巢中饥。辛勤三十日，母瘦雏渐肥。喃喃教言语，一一刷毛衣。一旦羽翼成，引上庭树枝。举翅不回顾，随风四散飞。雌雄空中鸣，声尽呼不归。却入空巢里，啁啾终夜悲。燕燕尔勿悲，尔当返自思。思尔为雏日，高飞背母时。当时父母念，今日尔应知。
凉州词三首::唐代：张籍::边城暮雨雁飞低，芦笋初生渐欲齐。无数铃声遥过碛，应驮白练到安西。古镇城门白碛开，胡兵往往傍沙堆。巡边使客行应早，欲问平安无使来。风林关里水东流，白草黄榆六十秋。边将皆承主恩泽，无人解道取凉州。
送魏二::唐代：王昌龄::醉别江楼橘柚香，江风引雨入舟凉。 忆君遥在潇湘月，愁听清猿梦里长。
读山海经·其一::魏晋：陶渊明::孟夏草木长，绕屋树扶疏。 众鸟欣有托，吾亦爱吾庐。 既耕亦已种，时还读我书。 穷巷隔深辙，颇回故人车。 欢言酌春酒，摘我园中蔬。 微雨从东来，好风与之俱。 泛览《周王传》，流观《山海》图。 俯仰终宇宙，不乐复何如？
金陵图::唐代：韦庄::谁谓伤心画不成，画人心逐世人情。 君看六幅南朝事，老木寒云满故城。
叠题乌江亭::宋代：王安石::百战疲劳壮士哀，中原一败势难回。江东子弟今虽在，肯与君王卷土来？
秋波媚·七月十六日晚登高兴亭望长安南山::宋代：陆游::秋到边城角声哀，烽火照高台。悲歌击筑，凭高酹酒，此兴悠哉。多情谁似南山月，特地暮云开。灞桥烟柳，曲江池馆，应待人来。
青门引·春思::宋代：张先::乍暖还轻冷。风雨晚来方定。庭轩寂寞近清明，残花中酒，又是去年病。 楼头画角风吹醒。入夜重门静。那堪更被明月，隔墙送过秋千影。
青青河畔草::两汉：佚名::青青河畔草，郁郁园中柳。盈盈楼上女，皎皎当窗牖。娥娥红粉妆，纤纤出素手。昔为倡家女，今为荡子妇。荡子行不归，空床难独守。
蜀先主庙::唐代：刘禹锡::天地英雄气，千秋尚凛然。势分三足鼎，业复五铢钱。 得相能开国，生儿不象贤。凄凉蜀故妓，来舞魏宫前。
菁菁者莪::先秦：佚名::菁菁者莪，在彼中阿。既见君子，乐且有仪。菁菁者莪，在彼中沚。既见君子，我心则喜。菁菁者莪，在彼中陵。既见君子，锡我百朋。泛泛杨舟，载沉载浮。既见君子，我心则休。
江有汜::先秦：佚名::江有汜，之子归，不我以。不我以，其后也悔。江有渚，之子归，不我与。不我与，其后也处。江有沱，之子归，不我过。不我过，其啸也歌。
咏菊::唐代：白居易::一夜新霜著瓦轻，芭蕉新折败荷倾。耐寒唯有东篱菊，金粟初开晓更清。
思母::宋代：与恭::霜殒芦花泪湿衣，白头无复倚柴扉。去年五月黄梅雨，曾典袈裟籴米归。
琵琶仙·中秋::清代：纳兰性德::碧海年年，试问取、冰轮为谁圆缺？吹到一片秋香，清辉了如雪。愁中看、好天良夜，知道尽成悲咽。只影而今，那堪重对，旧时明月。花径里、戏捉迷藏，曾惹下萧萧井梧叶。记否轻纨小扇，又几番凉热.。只落得，填膺百感，总茫茫、不关离别。一任紫玉无情，夜寒吹裂。
鹧鸪天·元夕有所梦::宋代：姜夔::肥水东流无尽期。当初不合种相思。梦中未比丹青见，暗里忽惊山鸟啼。春未绿，鬓先丝。人间别久不成悲。谁教岁岁红莲夜，两处沉吟各自知。
虞美人·宜州见梅作::宋代：黄庭坚::天涯也有江南信。梅破知春近。夜阑风细得香迟。不道晓来开遍、向南枝。 玉台弄粉花应妒。飘到眉心住。平生个里愿杯深。去国十年老尽、少年心。
登池上楼::南北朝：谢灵运::潜虬媚幽姿，飞鸿响远音。 薄霄愧云浮，栖川怍渊沉。进德智所拙，退耕力不任。徇禄反穷海，卧疴对空林。衾枕昧节候，褰开暂窥临。倾耳聆波澜，举目眺岖嵚。初景革绪风，新阳改故阴。池塘生春草，园柳变鸣禽。祁祁伤豳歌，萋萋感楚吟。索居易永久，离群难处心。持操岂独古，无闷征在今。
春风::唐代：白居易::春风先发苑中梅，樱杏桃梨次第开。 荠花榆荚深村里，亦道春风为我来。 
春山夜月::唐代：于良史::春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。
送杜十四之江南 / 送杜晃进士之东吴::唐代：孟浩然::荆吴相接水为乡，君去春江正淼茫。日暮征帆何处泊，天涯一望断人肠。
人月圆·山中书事::元代：张可久::兴亡千古繁华梦，诗眼倦天涯。孔林乔木，吴宫蔓草，楚庙寒鸦。数间茅舍，藏书万卷，投老村家。山中何事？松花酿酒，春水煎茶。
鹊桥仙·七夕::宋代：苏轼::缑山仙子，高清云渺，不学痴牛騃女。凤箫声断月明中，举手谢时人欲去。客槎曾犯，银河波浪，尚带天风海雨。相逢一醉是前缘，风雨散、飘然何处？
荷叶杯·记得那年花下::唐代：韦庄::记得那年花下，深夜，初识谢娘时。水堂西面画帘垂，携手暗相期。惆怅晓莺残月，相别，从此隔音尘。如今俱是异乡人，相见更无因。
题画兰::清代：郑燮::身在千山顶上头，突岩深缝妙香稠。非无脚下浮云闹，来不相知去不留。
召公谏厉王弭谤::先秦：佚名::　　厉王虐，国人谤王。召公告曰：“民不堪命矣！”王怒，得卫巫，使监谤者。以告，则杀之。国人莫敢言，道路以目。　　王喜，告召公曰：“吾能弭谤矣，乃不敢言。”召公曰：“是鄣之也。防民之口，甚于防川；川雍而溃，伤人必多。民亦如之。是故为川者，决之使导；为民者，宣之使言。故天子听政，使公卿至于列士献诗，瞽献曲，史献书，师箴，瞍赋，朦诵，百工谏，庶人传语，近臣尽规，亲戚补察，瞽、史教诲，耆艾修之，而后王斟酌焉。是以事行而不悖。民之有口也，犹土之有山川也，财用于是乎出；犹其有原隰衍沃也，衣食于是乎生。口之宣言也，善败于是乎兴。行善而备败，所以阜财用衣食者也。夫民虑之于心，而宣之于口，成而行之，胡可壅也？若壅其口，其与能几何？”　　王弗听，于是国人莫敢出言。三年，乃流王于彘。
新晴::宋代：刘攽::青苔满地初晴后，绿树无人昼梦余。唯有南风旧相识，偷开门户又翻书。
卜算子·苕霅水能清::宋代：吴潜::苕霅水能清，更有人如水。秋水横边簇远山，相对盈盈里。 溪上有鸳鸯，艇子频惊起。何似收归碧玉池。长在阑干底。
诉衷情·青衫初入九重城::宋代：陆游::青衫初入九重城，结友尽豪英。蜡封夜半传檄，驰骑谕幽并。时易失，志难城，鬓丝生。平章风月，弹压江山，别是功名。
虞美人·小梅枝上东君信::宋代：晏几道::小梅枝上东君信。雪后花期近。南枝开尽北枝开。长被陇头游子、寄春来。年年衣袖年年泪。总为今朝意。问谁同是忆花人。赚得小鸿眉黛、也低颦。
早春::唐代：白居易::雪散因和气，冰开得暖光。春销不得处，唯有鬓边霜。
曾国藩诫子书::清代：曾国藩::　　余通籍三十余年，官至极品，而学业一无所成，德行一无许可，老大徒伤，不胜悚惶惭赧。今将永别，特将四条教汝兄弟。　　一曰慎独而心安。自修之道，莫难于养心；养心之难，又在慎独。能慎独，册内省不疚，可以对天地质鬼神。人无一内愧之事，则天君泰然。此心常快足宽平，是人生第一自强之道，第一寻乐之方，守身之先务也。　　二曰主敬则身强。内而专静纯一，外而整齐严肃。敬之工夫也；出门如见大宾，使民如承大祭，敬之气象也；修己以安百姓，笃恭而天下平，敬之效验也。聪明睿智，皆由此出。庄敬日强，安肆日偷。若人无众寡，事无大小，一一恭敬，不敢怠慢。则身强之强健，又何疑乎？　　三曰求仁则人悦。凡人之生，皆得天地之理以成性，得天地之气以成形，我与民物，其大本乃同出一源。若但知私己而不知仁民爱物，是于大本一源之道已悖而失之矣。至于尊官厚禄，高居人上，则有拯民溺救民饥之责。读书学古，粗知大义，既有觉后知觉后觉之责。孔门教人，莫大于求仁，而其最切者，莫要于欲立立人、欲达达人数语。立人达人之人，人有不悦而归之者乎？　　四曰习劳则神钦。人一日所着之衣所进之食，与日所行之事所用之力相称，则旁人韪之，鬼神许之，以为彼自食其力也。若农夫织妇终岁勤动，以成数石之粟数尺之布，而富贵之家终岁逸乐，不营一业，而食必珍馐，衣必锦绣，酣豢高眠，一呼百诺，此天下最不平之事，神鬼所不许也，其能久乎？古之圣君贤相，盖无时不以勤劳自励。为一身计，则必操习技艺，磨练筋骨，困知勉行，操心危虑，而后可以增智慧而长见识。为天下计，则必已饥已溺，一夫不获，引为余辜。大禹、墨子皆极俭以奉身而极勤以救民。勤则寿，逸则夭，勤则有材而见用，逸则无劳而见弃，勤则博济斯民而神祇钦仰，逸则无补于人而神鬼不歆。　　此四条为余数十年人世之得，汝兄弟记之行之，并传之于子子孙孙，则余曾家可长盛不衰，代有人才。
九章::先秦：屈原::惜诵　　惜诵以致愍兮，发愤以抒情。　　所作忠而言之兮，指苍天以为正。　　令五帝使折中兮，戒六神与向服。　　俾山川以备御兮，命咎繇使听直。　　竭忠诚而事君兮，反离群而赘肬。　　忘儇媚以背众兮，待明君其知之。　　言与行其可迹兮，情与貌其不变。　　故相臣莫若君兮，所以证之不远。　　吾谊先君而后身兮，羌众人之所仇也。　　专惟君而无他兮，又众兆之所雠也。　　壹心而不豫兮，羌无可保也。　　疾亲君而无他兮，有招祸之道也。　　思君其莫我忠兮，忽忘身之贱贫。　　事君而不贰兮，迷不知宠之门。　　患何罪以遇罚兮，亦非余之所志也。　　行不群以巅越兮，又众兆之所咍也。　　纷逢尤以离谤兮，謇不可释也。　　情沉抑而不达兮，又蔽而莫之白也。　　心郁邑余侘傺兮，又莫察余之中情。　　固烦言不可结而诒兮，愿陈志而无路。　　退静默而莫余知兮，进号呼又莫吾闻。　　申侘傺之烦惑兮，中闷瞀之忳忳。　　昔余梦登天兮，魂中道而无杭。　　吾使厉神占之兮，曰有志极而无旁。　　终危独以离异兮，曰君可思而不可恃。　　故众口其铄金兮，初若是而逢殆。　　惩于羹者而吹齑兮，何不变此志也？　　欲释阶而登天兮，犹有曩之态也。　　众骇遽以离心兮，又何以为此伴也？　　同极而异路兮，又何以为此援也？　　晋申生之孝子兮，父信谗而不好。　　行婞直而不豫兮，鲧功用而不就。　　吾闻作忠以造怨兮，忽谓之过言。　　九折臂而成医兮，吾至今而知其信然。　　矰弋机而在上兮，罻罗张而在下。　　设张辟以娱君兮，愿侧身而无所。　　欲儃徊以干傺兮，恐重患而离尤。　　欲高飞而远集兮，君罔谓汝何之？　　欲横奔而失路兮，盖志坚而不忍。　　背膺牉以交痛兮，心郁结而纡轸。　　擣木兰以矫蕙兮，糳申椒以为粮。　　播江离与滋菊兮，愿春日以为糗芳。　　恐情质之不信兮，故重著以自明。　　矫兹媚以私处兮，愿曾思而远身。涉江　　余幼好此奇服兮，年既老而不衰。　　带长铗之陆离兮，冠切云之崔嵬，　　被明月兮佩宝璐。　　世混浊而莫余知兮，吾方高驰而不顾。　　驾青虬兮骖白螭，吾与重华游兮瑶之圃。　　登昆仑兮食玉英，与天地兮同寿，　　与日月兮同光。　　哀南夷之莫吾知兮，旦余济乎江湘。　　乘鄂渚而反顾兮，欸秋冬之绪风。　　步余马兮山皋，邸余车兮方林。　　乘舲船余上沅兮，齐吴榜以击汰。　　船容与而不进兮，淹回水而疑滞。　　朝发枉渚兮，夕宿辰阳。　　苟余心其端直兮，虽僻远之何伤。　　入溆浦余儃徊兮，迷不知吾所如。　　深林杳以冥冥兮，乃猿狖之所居。　　山峻高以蔽日兮，下幽晦以多雨。　　霰雪纷其无垠兮，云霏霏而承宇。　　哀吾生之无乐兮，幽独处乎山中。　　吾不能变心而从俗兮，固将愁苦而终穷。　　接舆髡首兮，桑扈臝行。　　忠不必用兮，贤不必以。　　伍子逢殃兮，比干菹醢。　　与前世而皆然兮，吾又何怨乎今之人！　　余将董道而不豫兮，固将重昏而终身！　　乱曰：鸾鸟凤皇，日以远兮。　　燕雀乌鹊，巢堂坛兮。　　露申辛夷，死林薄兮。　　腥臊并御，芳不得薄兮。　　阴阳易位，时不当兮。　　怀信佗傺，忽乎吾将行兮！哀郢　　皇天之不纯命兮，何百姓之震愆？　　民离散而相失兮，方仲春而东迁。　　去故乡而就远兮，遵江夏以流亡。　　出国门而轸怀兮，甲之鼂吾以行。　　发郢都而去闾兮，怊荒忽其焉极？　　楫齐扬以容与兮，哀见君而不再得。　　望长楸而太息兮，涕淫淫其若霰。　　过夏首而西浮兮，顾龙门而不见。　　心婵媛而伤怀兮，眇不知其所蹠。　　顺风波以从流兮，焉洋洋而为客。　　凌阳侯之汜滥兮，忽翱翔之焉薄。　　心絓结而不解兮，思蹇产而不释。　　将运舟而下浮兮，上洞庭而下江。　　去终古之所居兮，今逍遥而来东。　　羌灵魂之欲归兮，何须臾而忘反。　　背夏浦而西思兮，哀故都之日远。　　登大坟以远望兮，聊以舒吾忧心。　　哀州土之平乐兮，悲江介之遗风。　　当陵阳之焉至兮，淼南渡之焉如？　　曾不知夏之为丘兮，孰两东门之可芜？　　心不怡之长久兮，忧与愁其相接。　　惟郢路之辽远兮，江与夏之不可涉。　　忽若不信兮，至今九年而不复。　　惨郁郁而不通兮，蹇侘傺而含慼。　　外承欢之汋约兮，谌荏弱而难持。　　忠湛湛而愿进兮，妒被离而鄣之。　　尧舜之抗行兮，瞭杳杳而薄天。　　众谗人之嫉妒兮，被以不慈之伪名。　　憎愠惀之修美兮，好夫人之慷慨。　　众踥蹀而日进兮，美超远而逾迈。　　乱曰：　　曼余目以流观兮，冀一反之何时？　　鸟飞反故乡兮，狐死必首丘。　　信非吾罪而弃逐兮，何日夜而忘之？抽思　　心郁郁之忧思兮，独永叹乎增伤。　　思蹇产之不释兮，曼遭夜之方长。　　悲秋风之动容兮，何回极之浮浮。　　数惟荪之多怒兮，伤余心之忧忧。　　愿摇起而横奔兮，览民尤以自镇。　　结微情以陈词兮，矫以遗夫美人。　　昔君与我诚言兮，曰黄昏以为期。　　羌中道而回畔兮，反既有此他志。　　憍吾以其美好兮，览余以其修姱。　　与余言而不信兮，盖为余而造怒。　　愿承閒而自察兮，心震悼而不敢。　　悲夷犹而冀进兮，心怛伤之憺憺。　　兹历情以陈辞兮，荪详聋而不闻。　　固切人之不媚兮，众果以我为患。　　初吾所陈之耿著兮，岂至今其庸亡？　　何独乐斯之謇謇兮？愿荪美之可光。　　望三王以为像兮，指彭咸以为仪。　　夫何极而不至兮，故远闻而难亏。　　善不由外来兮，名不可以虚作。　　孰无施而有报兮，孰不实而有获？　　少歌曰：　　与美人抽思兮，并日夜而无正。　　憍吾以其美好兮，敖朕辞而不听。　　倡曰：有鸟自南兮，来集汉北。　　好姱佳丽兮，牉独处此异域。　　惸茕独而不群兮，又无良媒在其侧。　　道卓远而日忘兮，愿自申而不得。　　望北山而流涕兮，临流水而太息。　　望孟夏之短夜兮，何晦明之若岁？　　惟郢路之辽远兮，魂一夕而九逝。　　曾不知路之曲直兮，南指月与列星。　　愿径逝而未得兮，魂识路之营营。　　何灵魂之信直兮，人之心不与吾心同！　　理弱而媒不通兮，尚不知余之从容。　　乱曰：　　长濑湍流，溯江潭兮。　　狂顾南行，聊以娱心兮。　　轸石崴嵬，蹇吾愿兮。　　超回志度，行隐进兮。　　低徊夷犹，宿北姑兮。　　烦冤瞀容，实沛徂兮。　　愁叹苦神，灵遥思兮。　　路远处幽，又无行媒兮。　　道思作颂，聊以自救兮。　　忧心不遂，斯言谁告兮。怀沙　　滔滔孟夏兮，草木莽莽。　　伤怀永哀兮，汩徂南土。　　眴兮杳杳，孔静幽默。　　郁结纡轸兮，离慜而长鞠。　　抚情效志兮，冤屈而自抑。　　刓方以为圜兮，常度未替。　　易初本迪兮，君子所鄙。　　章画志墨兮，前图未改。　　内厚质正兮，大人所盛。　　巧倕不斲兮，孰察其拨正。　　玄文处幽兮，矇瞍谓之不章；　　离娄微睇兮，瞽以为无明。　　变白以为黑兮，倒上以为下。　　凤皇在笯兮，鸡鹜翔舞。　　同糅玉石兮，一概而相量。　　夫惟党人之鄙固兮，羌不知余之所臧。　　任重载盛兮，陷滞而不济。　　怀瑾握瑜兮，穷不知所示。　　邑犬之群吠兮，吠所怪也。　　非俊疑杰兮，固庸态也。　　文质疏内兮，众不知余之异采。　　材朴委积兮，莫知余之所有。　　重仁袭义兮，谨厚以为丰。　　重华不可遌兮，孰知余之从容！　　古固有不并兮，岂知其何故也？　　汤禹久远兮，邈而不可慕也？　　惩违改忿兮，抑心而自强。　　离慜而不迁兮，愿志之有像。　　进路北次兮，日昧昧其将暮。　　舒忧娱哀兮，限之以大故。　　乱曰：　　浩浩沅湘，分流汩兮。　　修路幽蔽，道远忽兮。　　怀质抱情，独无匹兮。　　伯乐既没，骥焉程兮。　　民生禀命，各有所错兮。　　定心广志，余何所畏惧兮？　　曾伤爰哀，永叹喟兮。　　世浑浊莫吾知，人心不可谓兮。　　知死不可让，愿勿爱兮。　　明告君子，吾将以为类兮。思美人　　思美人兮，揽涕而竚眙。　　媒绝路阻兮，言不可结而诒。　　蹇蹇之烦冤兮，陷滞而不发。　　申旦以舒中情兮，志沉菀而莫达。　　愿寄言于浮云兮，遇丰隆而不将。　　因归鸟而致辞兮，羌迅高而难当。　　高辛之灵盛兮，遭玄鸟而致诒。　　欲变节以从俗兮，媿易初而屈志。　　独历年而离愍兮，羌凭心犹未化。　　宁隐闵而寿考兮，何变易之可为！　　知前辙之不遂兮，未改此度。　　车既覆而马颠兮，蹇独怀此异路。　　勒骐骥而更驾兮，造父为我操之，　　迁逡次而勿驱兮，聊假日以须是时。　　指嶓冢之西隈兮，与纁黄以为期。　　开春发岁兮，白日出之悠悠。　　吾将荡志而愉乐兮，遵江夏以娱忧。　　揽大薄之芳茝兮，搴长洲之宿莽。　　惜吾不及古人兮，吾谁与玩此芳草？　　解萹薄与杂菜兮，备以为交佩。　　佩缤纷以缭转兮，遂萎绝而离异。　　吾且儃徊以娱忧兮，观南人之变态。　　窃快在中心兮，扬厥凭而不竢。　　芳与泽其杂糅兮，羌芳华自中出。　　纷郁郁其远蒸兮，满内而外扬。　　情与质信可保兮，羌居蔽而闻章。　　令薜荔以为理兮，惮举趾而缘木。　　因芙蓉而为媒兮，惮褰裳而濡足。　　登高吾不说兮，入下吾不能。　　固朕形之不服兮，然容与而狐疑。　　广遂前画兮，未改此度也。　　命则处幽吾将罢兮，愿及白日之未暮也。　　独茕茕而南行兮，思彭咸之故也。惜往日　　惜往日之曾信兮，受命诏以昭时。　　奉先功以照下兮，明法度之嫌疑。　　国富强而法立兮，属贞臣而日竢。　　秘密事之载心兮，虽过失犹弗治。　　心纯庞而不泄兮，遭谗人而嫉之。　　君含怒而待臣兮，不清澈其然否。　　蔽晦君之聪明兮，虚惑误又以欺。　　弗参验以考实兮，远迁臣而弗思。　　信谗谀之浑浊兮，盛气志而过之。　　何贞臣之无罪兮，被离谤而见尤。　　惭光景之诚信兮，身幽隐而备之。　　临沅湘之玄渊兮，遂自忍而沉流。　　卒没身而绝名兮，惜壅君之不昭。　　君无度而弗察兮，使芳草为薮幽。　　焉舒情而抽信兮，恬死亡而不聊。　　独障壅而弊隐兮，使贞臣为无由。　　闻百里之为虏兮，伊尹烹于庖厨。　　吕望屠于朝歌兮，宁戚歌而饭牛。　　不逢汤武与桓缪兮，世孰云而知之。　　吴信谗而弗味兮，子胥死而后忧。　　介子忠而立枯兮，文君寤而追求。　　封介山而为之禁兮，报大德之优游。　　思久故之亲身兮，因缟素而哭之。　　或忠信而死节兮，或訑谩而不疑。　　弗省察而按实兮，听谗人之虚辞。　　芳与泽其杂糅兮，孰申旦而别之？　　何芳草之早殀兮，微霜降而下戒。　　谅聪不明而蔽壅兮，使谗谀而日得。　　自前世之嫉贤兮，谓蕙若其不可佩。　　妒佳冶之芬芳兮，嫫母姣而自好。　　虽有西施之美容兮，谗妒入以自代。　　愿陈情以白行兮，得罪过之不意。　　情冤见之日明兮，如列宿之错置。　　乘骐骥而驰骋兮，无辔衔而自载；　　乘泛泭以下流兮，无舟楫而自备。　　背法度而心治兮，辟与此其无异。　　宁溘死而流亡兮，恐祸殃之有再。　　不毕辞而赴渊兮，惜壅君之不识。橘颂　　后皇嘉树，橘徕服兮。　　受命不迁，生南国兮。　　深固难徙，更壹志兮。　　绿叶素荣，纷其可喜兮。　　曾枝剡棘，圆果抟兮。　　青黄杂糅，文章烂兮。　　精色内白，类任道兮。　　纷緼宜修，姱而不丑兮。　　嗟尔幼志，有以异兮。　　独立不迁，岂不可喜兮？　　深固难徙，廓其无求兮。　　苏世独立，横而不流兮。　　闭心自慎，终不失过兮。　　秉德无私，参天地兮。　　愿岁并谢，与长友兮。　　淑离不淫，梗其有理兮。　　年岁虽少，可师长兮。　　行比伯夷，置以为像兮。悲回风　　悲回风之摇蕙兮，心冤结而内伤。　　物有微而陨性兮，声有隐而先倡。　　夫何彭咸之造思兮，暨志介而不忘！　　万变其情岂可盖兮，孰虚伪之可长？　　鸟兽鸣以号群兮，草苴比而不芳。　　鱼葺鳞以自别兮，蛟龙隐其文章。　　故荼荠不同亩兮，兰茝幽而独芳。　　惟佳人之永都兮，更统世以自贶。　　眇远志之所及兮，怜浮云之相羊。　　介眇志之所惑兮，窃赋诗之所明。　　惟佳人之独怀兮，折若椒以自处。　　曾歔欷之嗟嗟兮，独隐伏而思虑。　　涕泣交而凄凄兮，思不眠以至曙。　　终长夜之曼曼兮，掩此哀而不去。　　寤从容以周流兮，聊逍遥以自恃。　　伤太息之愍怜兮，气于邑而不可止。　　糺思心以为纕兮，编愁苦以为膺。　　折若木以弊光兮，随飘风之所仍。　　存彷佛而不见兮，心踊跃其若汤。　　抚珮衽以案志兮，超惘惘而遂行。　　岁曶曶其若颓兮，时亦冉冉而将至。　　薠蘅槁而节离兮，芳以歇而不比。　　怜思心之不可惩兮，证此言之不可聊。　　宁溘死而流亡兮，不忍此心之常愁。　　孤子吟而抆泪兮，放子出而不还。　　孰能思而不隐兮，照彭咸之所闻。　　登石峦以远望兮，路眇眇之默默。　　入景响之无应兮，闻省想而不可得。　　愁郁郁之无快兮，居戚戚而不可解。　　心鞿羁而不开兮，气缭转而自缔。　　穆眇眇之无垠兮，莽芒芒之无仪。　　声有隐而相感兮，物有纯而不可为。　　邈漫漫之不可量兮，缥绵绵之不可纡。　　愁悄悄之常悲兮，翩冥冥之不可娱。　　凌大波而流风兮，讬彭咸之所居。　　上高岩之峭岸兮，处雌蜺之标颠。　　据青冥而摅虹兮，遂儵忽而扪天。　　吸湛露之浮源兮，漱凝霜之雰雰。　　依风穴以自息兮，忽倾寤以婵媛。　　冯昆仑以澂雾兮，隐渂山以清江。　　惮涌湍之礚礚兮，听波声之汹汹。　　纷容容之无经兮，罔芒芒之无纪。　　轧洋洋之无从兮，驰委移之焉止？　　漂翻翻其上下兮，翼遥遥其左右。　　氾潏潏其前后兮，伴张驰之信期。　　观炎气之相仍兮，窥烟液之所积。　　悲霜雪之俱下兮，听潮水之相击。　　借光景以往来兮，施黄棘之枉策。　　求介子之所存兮，见伯夷之放迹。　　心调度而弗去兮，刻著志之无适。　　曰吾怨往昔之所冀兮，悼来者之悐悐。　　浮江淮而入海兮，从子胥而自适。　　望大河之洲渚兮，悲申徒之抗迹。　　骤谏君而不听兮，重任石之何益？　　心絓结而不解兮，思蹇产而不释。
水龙吟·甲辰岁寿韩南涧尚书::宋代：辛弃疾::渡江天马南来，几人真是经纶手。长安父老，新亭风景，可怜依旧。夷甫诸人，神州沉陆，几曾回首。算平戎万里，功名本是，真儒事、君知否。 况有文章山斗。对桐阴、满庭清昼。当年堕地，而今试看，风云奔走。绿野风烟，平泉草木，东山歌酒。待他年，整顿乾坤事了，为先生寿。
孤雁儿·藤床纸帐朝眠起::宋代：李清照::世人作梅词，下笔便俗。予试作一篇，乃知前言不妄耳。藤床纸帐朝眠起，说不尽无佳思。沈香断续玉炉寒，伴我情怀如水。笛声三弄，梅心惊破，多少春情意。 小风疏雨萧萧地，又催下千行泪。吹箫人去玉楼空，肠断与谁同倚。一枝折得，人间天上，没个人堪寄。
木兰歌::唐代：韦元甫::木兰抱杼嗟，借问复为谁。 欲闻所戚戚，感激强起颜。老父隶兵籍，气力日衰耗。岂足万里行，有子复尚少！胡沙没马足，朔风裂人肤。老父旧羸病，何以强自扶？木兰代父去，秣马备戎行。易却纨绮裳，洗却铅粉妆。驰马赴军幕，慷慨携干将。朝屯雪山下，暮宿青海旁。夜袭燕支虏，更携于阗羌。将军得胜归，士卒还故乡。父母见木兰，喜极成悲伤。木兰能承父母颜，却卸巾帼理丝黄。昔为烈士雄，今复娇子容。亲戚持酒贺，父母始知生女与男同。门前旧军都，十年共崎岖。本结兄弟交，死战誓不渝。今者见木兰，言声虽是颜貌殊。惊愕不敢前，叹重徒嘻吁。世有臣子心，能如木兰节，忠孝两不渝，千古之名焉可灭！
寄李十二白二十韵::唐代：杜甫::昔年有狂客，号尔谪仙人。笔落惊风雨，诗成泣鬼神。声名从此大，汩没一朝伸。文采承殊渥，流传必绝伦。龙舟移棹晚，兽锦夺袍新。白日来深殿，青云满后尘。乞归优诏许，遇我宿心亲。未负幽栖志，兼全宠辱身。剧谈怜野逸，嗜酒见天真。醉舞梁园夜，行歌泗水春。才高心不展，道屈善无邻。处士祢衡俊，诸生原宪贫。稻粱求未足，薏苡谤何频。五岭炎蒸地，三危放逐臣。几年遭鵩鸟，独泣向麒麟。苏武先还汉，黄公岂事秦。楚筵辞醴日，梁狱上书辰。已用当时法，谁将此义陈。老吟秋月下，病起暮江滨。莫怪恩波隔，乘槎与问津。
饯别王十一南游::唐代：刘长卿::望君烟水阔，挥手泪沾巾。飞鸟没何处，青山空向人。长江一帆远，落日五湖春。谁见汀洲上，相思愁白蘋。
哀溺文序::唐代：柳宗元::　　永之氓咸善游。一日，水暴甚，有五、六氓乘小船绝湘水。中济，船破，皆游。其一氓尽力而不能寻常。其侣曰：“汝善游最也，今何后为？”曰：“吾腰千钱，重，是以后。”曰：“何不去之？”不应，摇其首。有顷，益怠。已济者立岸上呼且号曰：“汝愚之甚，蔽之甚，身且死，何以货为？”又摇其首。遂溺死。吾哀之。且若是，得不有大货之溺大氓者乎？于是作《哀溺》。
摸鱼儿·东皋寓居::宋代：晁补之::买陂塘、旋栽杨柳，依稀淮岸江浦。东皋嘉雨新痕涨，沙觜鹭来鸥聚。堪爱处最好是、一川夜月光流渚。无人独舞。任翠幄张天，柔茵藉地，酒尽未能去。 青绫被，莫忆金闺故步。儒冠曾把身误。弓刀千骑成何事，荒了邵平瓜圃。君试觑。满青镜、星星鬓影今如许。功名浪语。便似得班超，封侯万里，归计恐迟暮。
黄河::唐代：罗隐::莫把阿胶向此倾，此中天意固难明。解通银汉应须曲，才出昆仑便不清。高祖誓功衣带小，仙人占斗客槎轻。三千年后知谁在？何必劳君报太平！
清明::唐代：杜甫::著处繁花务是日，长沙千人万人出。渡头翠柳艳明眉，争道朱蹄骄啮膝。此都好游湘西寺，诸将亦自军中至。马援征行在眼前，葛强亲近同心事。金镫下山红粉晚，牙樯捩柁青楼远。古时丧乱皆可知，人世悲欢暂相遣。弟侄虽存不得书，干戈未息苦离居。逢迎少壮非吾道，况乃今朝更祓除。
清明::唐代：孙昌胤::清明暮春里，怅望北山陲。燧火开新焰，桐花发故枝。沈冥惭岁物，欢宴阻朋知。不及林间鸟，迁乔并羽仪。
饮马长城窟行::唐代：李世民::塞外悲风切，交河冰已结。瀚海百重波，阴山千里雪。 迥戍危烽火，层峦引高节。悠悠卷旆旌，饮马出长城。 寒沙连骑迹，朔吹断边声。胡尘清玉塞，羌笛韵金钲。 绝漠干戈戢，车徒振原隰。都尉反龙堆，将军旋马邑。 扬麾氛雾静，纪石功名立。荒裔一戎衣，灵台凯歌入。
望阙台::明代：戚继光::十年驱驰海色寒，孤臣于此望宸銮。繁霜尽是心头血，洒向千峰秋叶丹。
念奴娇·登多景楼::宋代：陈亮::危楼还望，叹此意、今古几人曾会？鬼设神施，浑认作、天限南疆北界。一水横陈，连岗三面，做出争雄势。六朝何事，只成门户私计？因笑王谢诸人，登高怀远，也学英雄涕。凭却长江，管不到，河洛腥膻无际。正好长驱，不须反顾，寻取中流誓。小儿破贼，势成宁问强对！
玉楼春·己卯岁元日::宋代：毛滂::一年滴尽莲花漏。碧井酴酥沉冻酒。晓寒料峭尚欺人，春态苗条先到柳。 佳人重劝千长寿。柏叶椒花芬翠袖。醉乡深处少相知，只与东君偏故旧。
西北有高楼::两汉：佚名::西北有高楼，上与浮云齐。交疏结绮窗，阿阁三重阶。上有弦歌声，音响一何悲！谁能为此曲，无乃杞梁妻。清商随风发，中曲正徘徊。一弹再三叹，慷慨有余哀。不惜歌者苦，但伤知音稀。愿为双鸿鹄，奋翅起高飞。
鵩鸟赋::两汉：贾谊::　　谊为长沙王傅三年，有鵩飞入谊舍。鵩似鸮，不祥鸟也。谊即以谪居长沙，长沙卑湿，谊自伤悼，以为寿不得长，乃为赋以自广也。其辞曰：　　单阏之岁兮，四月孟夏，庚子日斜兮，鵩集予舍。止于坐隅兮，貌甚闲暇。异物来萃兮，私怪其故。发书占之兮，谶言其度，曰：“野鸟入室兮，主人将去。”请问于鵩兮：“予去何之？吉乎告我，凶言其灾。淹速之度兮，语予其期。”鵩乃叹息，举首奋翼；口不能言，请对以臆： 　　“万物变化兮，固无休息。斡流而迁兮，或推而还。形气转续兮，变化而蟺。沕穆无穷兮，胡可胜言！祸兮福所依，福兮祸所伏；忧喜聚门兮，吉凶同域。彼吴强大兮，夫差以败；越栖会稽兮，勾践霸世。斯游遂成兮，卒被五刑；傅说胥靡兮，乃相武丁。夫祸之与福兮，何异纠纆；命不可说兮，孰知其极！水激则旱兮，矢激则远；万物回薄兮，振荡相转。云蒸雨降兮，纠错相纷；大钧播物兮，坱圠无垠。天不可预虑兮，道不可预谋；迟速有命兮，焉识其时。 　　且夫天地为炉兮，造化为工；阴阳为炭兮，万物为铜。合散消息兮，安有常则？千变万化兮，未始有极，忽然为人兮，何足控抟；化为异物兮，又何足患！小智自私兮，贱彼贵我；达人大观兮，物无不可。贪夫殉财兮，烈士殉名。夸者死权兮，品庶每生。怵迫之徒兮，或趋西东；大人不曲兮，意变齐同。愚士系俗兮，窘若囚拘；至人遗物兮，独与道俱。众人惑惑兮，好恶积亿；真人恬漠兮，独与道息。释智遗形兮，超然自丧；寥廓忽荒兮，与道翱翔。乘流则逝兮，得坻则止；纵躯委命兮，不私与己。其生兮若浮，其死兮若休；澹乎若深渊止之静，泛乎若不系之舟。不以生故自宝兮，养空而浮；德人无累兮，知命不忧。细故蒂芥兮，何足以疑！”
春草::唐代：唐彦谦::天北天南绕路边，托根无处不延绵。萋萋总是无情物，吹绿东风又一年。
风雨::唐代：李商隐::凄凉宝剑篇，羁泊欲穷年。黄叶仍风雨，青楼自管弦。新知遭薄俗，旧好隔良缘。心断新丰酒，销愁斗几千。
戏为六绝句::唐代：杜甫::庾信文章老更成，凌云健笔意纵横。今人嗤点流传赋，不觉前贤畏后生。王杨卢骆当时体，轻薄为文哂未休。尔曹身与名俱灭，不废江河万古流。纵使卢王操翰墨，劣于汉魏近风骚。龙文虎脊皆君驭，历块过都见尔曹。才力应难夸数公，凡今谁是出群雄。或看翡翠兰苕上，未掣鲸鱼碧海中。不薄今人爱古人，清词丽句必为邻。窃攀屈宋宜方驾，恐与齐梁作后尘。未及前贤更勿疑，递相祖述复先谁。别裁伪体亲风雅，转益多师是汝师。
应诏赋得除夜::唐代：史青::今岁今宵尽，明年明日催。寒随一夜去，春逐五更来。气色空中改，容颜暗里回。风光人不觉，已著后园梅。
风赋::先秦：宋玉::　　楚襄王游于兰台之宫，宋玉景差侍。有风飒然而至，王乃披襟而当之，曰：“快哉此风！寡人所与庶人共者邪？”宋玉对曰：“此独大王之风耳，庶人安得而共之！” 　　王曰：“夫风者，天地之气，溥畅而至，不择贵贱高下而加焉。今子独以为寡人之风，岂有说乎？”宋玉对曰：“臣闻于师：枳句来巢，空穴来风。其所托者然，则风气殊焉。” 　　王曰：“夫风始安生哉？”宋玉对曰：“夫风生于地，起于青苹之末。侵淫溪谷，盛怒于土囊之口。缘太山之阿，舞于松柏之下，飘忽淜滂，激飏熛怒。耾耾雷声，回穴错迕。蹶石伐木，梢杀林莽。至其将衰也，被丽披离，冲孔动楗，眴焕粲烂，离散转移。故其清凉雄风，则飘举升降。乘凌高城，入于深宫。抵华叶而振气，徘徊于桂椒之间，翱翔于激水之上。将击芙蓉之精。猎蕙草，离秦衡，概新夷，被荑杨，回穴冲陵，萧条众芳。然后徜徉中庭，北上玉堂，跻于罗帏，经于洞房，乃得为大王之风也。故其风中人状，直惨凄惏栗，清凉增欷。清清泠泠，愈病析酲，发明耳目，宁体便人。此所谓大王之雄风也。” 　　王曰：“善哉论事！夫庶人之风，岂可闻乎？”宋玉对曰：“夫庶人之风，塕然起于穷巷之间，堀堁扬尘，勃郁烦冤，冲孔袭门。动沙堁，吹死灰，骇溷浊，扬腐余，邪薄入瓮牖，至于室庐。故其风中人状，直憞溷郁邑，殴温致湿，中心惨怛，生病造热。中唇为胗，得目为篾，啖齰嗽获，死生不卒。此所谓庶人之雌风也。” 
咏菊::清代：曹雪芹::无赖诗魔昏晓侵，绕篱欹石自沉音。毫端蕴秀临霜写，口齿噙香对月吟。满纸自怜题素怨，片言谁解诉秋心？一从陶令评章后，千古高风说到今。
水调歌头·平生太湖上::宋代：佚名::平生太湖上，短棹几经过。如今重到何事？愁比水云多。拟把匣中长剑，换取扁舟一叶，归去老渔蓑。银艾非吾事，丘壑已蹉跎。脍新鲈，斟美酒，起悲歌。太平生长，岂谓今日识兵戈？欲泻三江雪浪，净洗胡尘千里，不用挽天河！回首望霄汉，双泪堕清波。
苏堤清明即事::宋代：吴惟信::梨花风起正清明，游子寻春半出城。日暮笙歌收拾去，万株杨柳属流莺。
满江红·中秋寄远::宋代：辛弃疾::快上西楼，怕天放、浮云遮月。但唤取、玉纤横管，一声吹裂。谁做冰壶凉世界，最怜玉斧修时节。问嫦娥、孤令有愁无？应华发。云液满，琼杯滑。长袖起，清歌咽。叹十常八九，欲磨还缺。但愿长圆如此夜，人情未必看承别。把从前、离恨总成欢，归时说。
西江月·平山堂::宋代：苏轼::三过平山堂下，半生弹指声中。十年不见老仙翁，壁上龙蛇飞动。欲吊文章太守，仍歌杨柳春风。休言万事转头空，未转头时皆梦。
归雁::唐代：杜甫::东来万里客，乱定几年归？肠断江城雁，高高向北飞！
贫交行::唐代：杜甫::翻手作云覆手雨，纷纷轻薄何须数。君不见管鲍贫时交，此道今人弃如土。
王冕好学::明代：宋濂::　　王冕者，诸暨人。七八岁时，父命牧牛陇上，窃入学舍，听诸生诵书；听已，辄默记。暮归，忘其牛。或牵牛来责蹊田者。父怒，挞之，已而复如初。母曰：“儿痴如此，曷不听其所为？”冕因去，依僧寺以居。夜潜出，坐佛膝上，执策映长明灯读之，琅琅达旦。佛像多土偶，狞恶可怖；冕小儿，恬若不见。　　安阳韩性闻而异之,录为弟子,学遂为通儒。 性卒，门人事冕如事性。时冕父已卒，即迎母入越城就养。久之，母思还故里，冕买白牛驾母车，自被古冠服随车后。乡里儿竞遮道讪笑，冕亦笑。选自《元史·王冕传》 
摸鱼儿·问莲根有丝多少::金朝：元好问::　　泰和中，大名民家小儿女，有以私情不如意赴水者，官为踪迹之，无见也。其后踏藕者得二尸水中，衣服仍可验，其事乃白。是岁此陂荷花开，无不并蒂者。沁水梁国用，时为录事判官，为李用章内翰言如此。此曲以乐府《双蕖怨》命篇。“咀五色之灵芝，香生九窍；咽三危之瑞露，春动七情”，韩偓《香奁集》中自序语。　　问莲根、有丝多少，莲心知为谁苦？双花脉脉娇相向，只是旧家儿女。天已许。甚不教、白头生死鸳鸯浦？夕阳无语。算谢客烟中，湘妃江上，未是断肠处。　　香奁梦，好在灵芝瑞露。人间俯仰今古。海枯石烂情缘在，幽恨不埋黄土。相思树，流年度，无端又被西风误。兰舟少住。怕载酒重来，红衣半落，狼藉卧风雨。
南歌子·荷盖倾新绿::宋代：程垓::荷盖倾新绿，榴巾蹙旧红。水亭烟榭晚凉中。又是一钩新月、静方栊。 丝藕清如雪，橱纱薄似空。好维今夜与谁同。唤取玉人来共、一帘风。
哭李商隐::唐代：崔珏::成纪星郎字义山，适归高壤抱长叹。词林枝叶三春尽，学海波澜一夜干。风雨已吹灯烛灭，姓名长在齿牙寒。只应物外攀琪树，便著霓裳上绛坛。虚负凌云万丈才，一生襟抱未曾开。鸟啼花落人何在，竹死桐枯凤不来。良马足因无主踠，旧交心为绝弦哀。九泉莫叹三光隔，又送文星入夜台。
春行即兴::唐代：李华::宜阳城下草萋萋，涧水东流复向西。 芳树无人花自落，春山一路鸟空啼。 
送沈子归江东 / 送沈子福之江东::唐代：王维::杨柳渡头行客稀，罟师荡桨向临圻。 唯有相思似春色，江南江北送君归。
矛与盾::先秦：韩非::　　楚人有鬻盾与矛者，誉之曰：“ 吾盾之坚 ， 物莫能陷也 。”又誉其矛曰：“ 吾矛之利 ， 于物无不陷也 。”或曰：“以子之矛，陷子之盾，何如 ？” 其人弗能应也 。夫不可陷之盾与无不陷之矛，不可同世而立。
晁错论::宋代：苏轼::　　天下之患，最不可为者，名为治平无事，而其实有不测之忧。坐观其变，而不为之所，则恐至於不可救；起而强为之，则天下狃於治平之安而不吾信。惟仁人君子豪杰之士，为能出身为天下犯大难，以求成大功；此固非勉强期月之间，而苟以求名之所能也。　　天下治平，无故而发大难之端；吾发之，吾能收之，然后有辞於天下。事至而循循焉欲去之，使他人任其责，则天下之祸，必集於我。　　昔者晁错尽忠为汉，谋弱山东之诸侯，山东诸侯并起，以诛错为名；而天子不以察，以错为之说。天下悲错之以忠而受祸，不知错有以取之也。　　古之立大事者，不惟有超世之才，亦必有坚忍不拔之志。昔禹之治水，凿龙门，决大河而放之海。方其功之未成也，盖亦有溃冒冲突可畏之患；惟能前知其当然，事至不惧，而徐为之图，是以得至於成功。　　夫以七国之强，而骤削之，其为变，岂足怪哉？错不於此时捐其身，为天下当大难之冲，而制吴楚之命，乃为自全之计，欲使天子自将而己居守。且夫发七国之难者，谁乎？己欲求其名，安所逃其患。以自将之至危，与居守至安；己为难首，择其至安，而遣天子以其至危，此忠臣义士所以愤怨而不平者也。　　当此之时，虽无袁盎，错亦未免於祸。何者？己欲居守，而使人主自将。以情而言，天子固已难之矣，而重违其议。是以袁盎之说，得行於其间。使吴楚反，错已身任其危，日夜淬砺，东向而待之，使不至於累其君，则天子将恃之以为无恐，虽有百盎，可得而间哉？　　嗟夫！世之君子，欲求非常之功，则无务为自全之计。使错自将而讨吴楚，未必无功，惟其欲自固其身，而天子不悦。奸臣得以乘其隙，错之所以自全者，乃其所以自祸欤！ 
周郑交质::先秦：左丘明::　　郑武公、庄公为平王卿士。王贰于虢，郑伯怨王。王曰：“无之。”故周郑交质。王子狐为质于郑，郑公子忽为质于周。　　王崩，周人将畀虢公政。四月，郑祭足帅师取温之麦。秋，又取成周之禾。周郑交恶。　　君子曰：“信不由中，质无益也。明恕而行，要之以礼，虽无有质，谁能间之？苟有明信，涧溪沼沚之毛，苹蘩蕴藻之菜，筐筥錡釜之器，潢污行潦之水，可荐於鬼神，可羞於王公，而况君子结二国之信，行之以礼，又焉用质？《风》有《采蘩》、《采苹》，《雅》有《行苇》、《泂酌》，昭忠信也。”
如梦令·正是辘轳金井::清代：纳兰性德::正是辘轳金井，满砌落花红冷。蓦地一相逢，心事眼波难定。谁省，谁省。从此簟纹灯影。
圆圆曲::清代：吴伟业::　　鼎湖当日弃人间，破敌收京下玉关。恸哭六军俱缟素，冲冠一怒为红颜。红颜流落非吾恋，逆贼天亡自荒宴。电扫黄巾定黑山，哭罢君亲再相见。　　相见初经田窦家，侯门歌舞出如花。许将戚里箜篌伎，等取将军油壁车。家本姑苏浣花里，圆圆小字娇罗绮。梦向夫差苑里游，宫娥拥入君王起。前身合是采莲人，门前一片横塘水。横塘双桨去如飞，何处豪家强载归。此际岂知非薄命，此时唯有泪沾衣。薰天意气连宫掖，明眸皓齿无人惜。夺归永巷闭良家，教就新声倾坐客。坐客飞觞红日暮，一曲哀弦向谁诉？白晳通侯最少年，拣取花枝屡回顾。早携娇鸟出樊笼，待得银河几时渡？恨杀军书抵死催，苦留后约将人误。相约恩深相见难，一朝蚁贼满长安。可怜思妇楼头柳，认作天边粉絮看。遍索绿珠围内第，强呼绛树出雕阑。若非壮士全师胜，争得蛾眉匹马还？　　蛾眉马上传呼进，云鬟不整惊魂定。蜡炬迎来在战场，啼妆满面残红印。专征萧鼓向秦川，金牛道上车千乘。斜谷云深起画楼，散关月落开妆镜。传来消息满江乡，乌桕红经十度霜。教曲伎师怜尚在，浣纱女伴忆同行。旧巢共是衔泥燕，飞上枝头变凤凰。长向尊前悲老大，有人夫婿擅侯王。当时只受声名累，贵戚名豪竞延致。一斛明珠万斛愁，关山漂泊腰肢细。错怨狂风飏落花，无边春色来天地。　　尝闻倾国与倾城，翻使周郎受重名。妻子岂应关大计，英雄无奈是多情。全家白骨成灰土，一代红妆照汗青。君不见，馆娃初起鸳鸯宿，越女如花看不足。香径尘生乌自啼，屧廊人去苔空绿。换羽移宫万里愁，珠歌翠舞古梁州。为君别唱吴宫曲，汉水东南日夜流！
行路难·缚虎手::宋代：贺铸::缚虎手，悬河口，车如鸡栖马如狗。白纶巾，扑黄尘，不知我辈可是蓬蒿人？衰兰送客咸阳道，天若有情天亦老。作雷颠，不论钱，谁问旗亭美酒斗十千？酌大斗，更为寿，青鬓长青古无有。笑嫣然，舞翩然，当垆秦女十五语如弦。遗音能记秋风曲，事去千年犹恨促。揽流光，系扶桑，争奈愁来一日却为长。
微雨夜行::唐代：白居易::漠漠秋云起，稍稍夜寒生。但觉衣裳湿，无点亦无声。
古意::唐代：李白::君为女萝草，妾作菟丝花。轻条不自引，为逐春风斜。百丈托远松，缠绵成一家。谁言会面易，各在青山崖。女萝发馨香，菟丝断人肠。枝枝相纠结，叶叶竞飘扬。生子不知根，因谁共芬芳。中巢双翡翠，上宿紫鸳鸯。若识二草心，海潮亦可量。
将仲子::先秦：佚名::将仲子兮，无逾我里，无折我树杞。岂敢爱之？畏我父母。仲可怀也，父母之言亦可畏也。将仲子兮，无逾我墙，无折我树桑。岂敢爱之？畏我诸兄。仲可怀也，诸兄之言亦可畏也。将仲子兮，无逾我园，无折我树檀。岂敢爱之？畏人之多言。仲可怀也，人之多言亦可畏也。
点绛唇·感兴::宋代：王禹偁::雨恨云愁，江南依旧称佳丽。水村渔市。一缕孤烟细。天际征鸿，遥认行如缀。平生事。此时凝睇。谁会凭栏意。
贺新郎·送胡邦衡待制赴新州::宋代：张元干::梦绕神州路。怅秋风、连营画角，故宫离黍。底事昆仑倾砥柱，九地黄流乱注。聚万落千村狐兔。天意从来高难问，况人情老易悲难诉。更南浦，送君去。凉生岸柳催残暑。耿斜河，疏星残月，断云微度。万里江山知何处？回首对床夜语。雁不到，书成谁与？目尽青天怀今古，肯儿曹恩怨相尔汝！举大白，听《金缕》。
怨王孙·湖上风来波浩渺::宋代：李清照::湖上风来波浩渺。秋已暮、红稀香少。水光山色与人亲，说不尽、无穷好。 莲子已成荷叶老。青露洗、蘋花汀草。眠沙鸥鹭不回头，似也恨、人归早。
忆帝京·薄衾小枕凉天气::宋代：柳永::薄衾小枕凉天气，乍觉别离滋味。展转数寒更，起了还重睡。毕竟不成眠，一夜长如岁。 也拟待、却回征辔；又争奈、已成行计。万种思量，多方开解，只恁寂寞厌厌地。系我一生心，负你千行泪。
东城高且长::两汉：佚名::东城高且长，逶迤自相属。回风动地起，秋草萋已绿。四时更变化，岁暮一何速！晨风怀苦心，蟋蟀伤局促。荡涤放情志，何为自结束？燕赵多佳人，美者颜如玉。被服罗裳衣，当户理清曲。音响一何悲！弦急知柱促。驰情整巾带，沉吟聊踯躅。思为双飞燕，衔泥巢君屋。
春夕::唐代：崔涂::水流花谢两无情，送尽东风过楚城。胡蝶梦中家万里，子规枝上月三更。故园书动经年绝，华发春唯满镜生。自是不归归便得，五湖烟景有谁争。
凉州词::唐代：薛逢::昨夜蕃兵报国仇，沙州都护破凉州。黄河九曲今归汉，塞外纵横战血流。
八声甘州·寄参寥子::宋代：苏轼::有情风、万里卷潮来，无情送潮归。问钱塘江上，西兴浦口，几度斜晖。不用思量今古，俯仰昔人非。谁似东坡老，白首忘机。 记取西湖西畔，正暮山好处，空翠烟霏。算诗人相得，如我与君稀。约他年、东还海道，愿谢公、雅志莫相违。西州路，不应回首，为我沾衣。
将赴吴兴登乐游原一绝::唐代：杜牧::清时有味是无能，闲爱孤云静爱僧。 欲把一麾江海去，乐游原上望昭陵。
长歌行::唐代：李泌::天覆吾，地载吾，天地生吾有意无。不然绝粒升天衢，不然鸣珂游帝都。焉能不贵复不去，空作昂藏一丈夫。一丈夫兮一丈夫，千生气志是良图。请君看取百年事，业就扁舟泛五湖
秋夜曲::唐代：张仲素::丁丁漏水夜何长，漫漫轻云露月光。秋逼暗虫通夕响，征衣未寄莫飞霜。
眼儿媚·杨柳丝丝弄轻柔::宋代：王雱::杨柳丝丝弄轻柔，烟缕织成愁。海棠未雨，梨花先雪，一半春休。而今往事难重省，归梦绕秦楼。相思只在，丁香枝上，豆蔻梢头。
三江小渡::宋代：杨万里::溪水将桥不复回，小舟犹倚短篙开。交情得似山溪渡，不管风波去又来。
中秋月·中秋月::明代：徐有贞::中秋月。月到中秋偏皎洁。偏皎洁，知他多少，阴晴圆缺。阴晴圆缺都休说，且喜人间好时节。好时节，愿得年年，常见中秋月。
夜游宫·记梦寄师伯浑::宋代：陆游::雪晓清笳乱起。梦游处、不知何地。铁骑无声望似水。想关河，雁门西，青海际。睡觉寒灯里。漏声断、月斜窗纸。自许封侯在万里。有谁知，鬓虽残，心未死。
春晓::唐代：陆龟蒙::春庭晓景别，清露花逦迤。黄蜂一过慵，夜夜栖香蕊。
题金陵渡::唐代：张祜::金陵津渡小山楼，一宿行人自可愁。 潮落夜江斜月里，两三星火是瓜州。
军城早秋::唐代：严武::昨夜秋风入汉关，朔云边月满西山。 更催飞将追骄虏，莫遣沙场匹马还。
咏风::唐代：王勃::肃肃凉风生，加我林壑清。驱烟寻涧户，卷雾出山楹。去来固无迹，动息如有情。日落山水静，为君起松声。肃肃凉景生，加我林壑清。驱烟寻涧户，卷雾出山楹。去来固无迹，动息如有情。日落山水静，为君起松声。
国风·邶风·谷风::先秦：佚名::习习谷风，以阴以雨。黾勉同心，不宜有怒。采葑采菲，无以下体？德音莫违，及尔同死。行道迟迟，中心有违。不远伊迩，薄送我畿。谁谓荼苦，其甘如荠。宴尔新婚，如兄如弟。泾以渭浊，湜湜其沚。宴尔新婚，不我屑以。毋逝我梁，毋发我笱。我躬不阅，遑恤我后。就其深矣，方之舟之。就其浅矣，泳之游之。何有何亡，黾勉求之。凡民有丧，匍匐救之。不我能慉，反以我为仇。既阻我德，贾用不售。昔育恐育鞫，及尔颠覆。既生既育，比予于毒。我有旨蓄，亦以御冬。宴尔新婚，以我御穷。有洸有溃，既诒我肄。不念昔者，伊余来塈。
劝学诗::宋代：赵恒::富家不用买良田，书中自有千锺粟。安居不用架高堂，书中自有黄金屋。出门莫恨无人随，书中车马多如簇。娶妻莫恨无良媒，书中自有颜如玉。男儿若遂平生志，六经勤向窗前读。
薤露::魏晋：曹操::惟汉廿二世，所任诚不良。沐猴而冠带，知小而谋强。犹豫不敢断，因狩执君王。白虹为贯日，己亦先受殃。贼臣持国柄，杀主灭宇京。荡覆帝基业，宗庙以燔丧。播越西迁移，号泣而且行。瞻彼洛城郭，微子为哀伤。
论语七则::先秦：佚名::　　子曰:“吾十有五而志于学，三十而立，四十而不惑，五十而知天命，六十而耳顺，七十而从心所欲，不踰矩。”　　子曰：“君子食无求饱，居无求安，敏于事而慎于言，就有道而正焉，可谓好学也已。”　　子曰：“饭疏食，饮水，曲肱而枕之，乐亦在其中矣。不义而富且贵，于我如浮云。”　　子曰：“衣敝緼袍，与衣狐貉者立，而不耻者，其由也与!”“不忮不求，何用不臧?”子路终身诵之。子曰：“是道也，何足以臧?”　　子貢問為仁。子曰：“工欲善其事，必先利其器。居是邦也，事其大夫之賢者，友其士之仁者。”《論語?衛靈公》　　子贡问曰：“乡人皆好之，何如？”子曰：“未可也。”“乡人皆恶之，何如？”子曰：“未可也。不如乡人之善者好之，其不善者恶之。”　　子谓子贡曰，“女与回也孰愈？”对曰，“赐也何敢望回？回也闻一以知十，赐也闻一以知二。”子曰，“弗如也，吾与女弗如也。” 
一枝花·不伏老::元代：关汉卿::　　〔一枝花〕　　攀出墙朵朵花，折临路枝枝柳。花攀红蕊嫩，柳折翠条柔，浪子风流。凭着我折柳攀花手，直煞得花残柳败休。半生来折柳攀花，一世里眠花卧柳。　　〔梁州〕　　我是个普天下郎君领袖，盖世界浪子班头。愿朱颜不改常依旧，花中消遣，酒内忘忧。分茶攧竹，打马藏阄；通五音六律滑熟，甚闲愁到我心头？伴的是银筝女银台前理银筝笑倚银屏，伴的是玉天仙携玉手并玉肩同登玉楼，伴的是金钗客歌金缕捧金樽满泛金瓯。你道我老也，暂休。占排场风月功名首，更玲珑又剔透。我是个锦阵花营都帅头，曾玩府游州。　　〔隔尾〕　　子弟每是个茅草冈、沙土窝初生的兔羔儿乍向围场上走，我是个经笼罩、受索网苍翎毛老野鸡蹅踏的阵马儿熟。经了些窝弓冷箭鑞枪头，不曾落人后。恰不道“人到中年万事休”，我怎肯虚度了春秋。　　〔尾〕　　我是个蒸不烂、煮不熟、捶不匾、炒不爆、响珰珰一粒铜豌豆，恁子弟每谁教你钻入他锄不断、斫不下、解不开、顿不脱、慢腾腾千层锦套头？我玩的是梁园月，饮的是东京酒，赏的是洛阳花，攀的是章台柳。我也会围棋、会蹴踘、会打围、会插科、会歌舞、会吹弹、会咽作、会吟诗、会双陆。你便是落了我牙、歪了我嘴、瘸了我腿、折了我手，天赐与我这几般儿歹症候，尚兀自不肯休！则除是阎王亲自唤，神鬼自来勾。三魂归地府，七魄丧冥幽。天哪！那其间才不向烟花路儿上走！
醉花阴·黄花谩说年年好::宋代：辛弃疾::黄花谩说年年好。也趁秋光老。绿鬓不惊秋，若斗尊前，人好花堪笑。蟠桃结子知多少。家住三山岛。何日跨归鸾，沧海飞尘，人世因缘了。
江外思乡::唐代：韦庄::年年春日异乡悲，杜曲黄莺可得知。 更被夕阳江岸上，断肠烟柳一丝丝。
春别曲::唐代：张籍::长江春水绿堪染，莲叶出水大如钱。 江头橘树君自种，那不长系木兰船。
秋思::唐代：李白::燕支黄叶落，妾望自登台。海上碧云断，单于秋色来。胡兵沙塞合，汉使玉关回。征客无归日，空悲蕙草摧。
与韩荆州书::唐代：李白::　　白闻天下谈士相聚而言曰：“生不用封万户侯，但愿一识韩荆州。”何令人之景慕，一至于此耶！岂不以有周公之风，躬吐握之事，使海内豪俊，奔走而归之，一登龙门，则声价十倍！所以龙蟠凤逸之士，皆欲收名定价于君侯。愿君侯不以富贵而骄之、寒贱而忽之，则三千之中有毛遂，使白得颖脱而出，即其人焉。　　白，陇西布衣，流落楚、汉。十五好剑术，遍干诸侯。三十成文章，历抵卿相。虽长不满七尺，而心雄万夫。皆王公大人许与气义。此畴曩心迹，安敢不尽于君侯哉！　　君侯制作侔神明，德行动天地，笔参造化，学究天人。幸愿开张心颜，不以长揖见拒。必若接之以高宴，纵之以清谈，请日试万言，倚马可待。今天下以君侯为文章之司命，人物之权衡，一经品题，便作佳士。而君侯何惜阶前盈尺之地，不使白扬眉吐气，激昂青云耶？　　昔王子师为豫州，未下车，即辟荀慈明，既下车，又辟孔文举；山涛作冀州，甄拔三十余人，或为侍中、尚书，先代所美。而君侯亦荐一严协律，入为秘书郎，中间崔宗之、房习祖、黎昕、许莹之徒，或以才名见知，或以清白见赏。白每观其衔恩抚躬，忠义奋发，以此感激，知君侯推赤心于诸贤腹中，所以不归他人，而愿委身国士。傥急难有用，敢效微躯。　　且人非尧舜，谁能尽善？白谟猷筹画，安能自矜？至于制作，积成卷轴，则欲尘秽视听。恐雕虫小技，不合大人。若赐观刍荛，请给纸墨，兼之书人，然后退扫闲轩，缮写呈上。庶青萍、结绿，长价于薛、卞之门。幸惟下流，大开奖饰，惟君侯图之。
生查子·独游雨岩::宋代：辛弃疾::溪边照影行，天在清溪底。天上有行云，人在行云里。 高歌谁和余，空谷清音起。非鬼亦非仙，一曲桃花水。
踏莎行·小径红稀::宋代：晏殊::小径红稀，芳郊绿遍。高台树色阴阴见。春风不解禁杨花，蒙蒙乱扑行人面。翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。
生查子·新月曲如眉::五代：牛希济::新月曲如眉，未有团圞意。红豆不堪看，满眼相思泪。终日劈桃穰，人在心儿里。两朵隔墙花，早晚成连理。
咏柳::唐代：韩偓::褭雨拖风不自持，全身无力向人垂。玉纤折得遥相赠，便似观音手里时。
蔺相如完璧归赵论::明代：王世贞::　　蔺相如之完璧，人皆称之。予未敢以为信也。　　夫秦以十五城之空名，诈赵而胁其璧。是时言取璧者，情也，非欲以窥赵也。赵得其情则弗予，不得其情则予；得其情而畏之则予，得其情而弗畏之则弗予。此两言决耳，奈之何既畏而复挑其怒也！　　且夫秦欲璧，赵弗予璧，两无所曲直也。入璧而秦弗予城，曲在秦；秦出城而璧归，曲在赵。欲使曲在秦，则莫如弃璧；畏弃璧，则莫如弗予。夫秦王既按图以予城，又设九宾，斋而受璧，其势不得不予城。璧入而城弗予，相如则前请曰：“臣固知大王之弗予城也。夫璧非赵璧乎？而十五城秦宝也。今使大王以璧故，而亡其十五城，十五城之子弟，皆厚怨大王以弃我如草芥也。大王弗与城，而绐赵璧，以一璧故，而失信于天下，臣请就死于国，以明大王之失信！”秦王未必不返璧也。今奈何使舍人怀而逃之，而归直于秦？　　是时秦意未欲与赵绝耳。令秦王怒而僇相如于市，武安君十万众压邯郸，而责璧与信，一胜而相如族，再胜而璧终入秦矣。　　吾故曰：蔺相如之获全于璧也，天也。若其劲渑池，柔廉颇，则愈出而愈妙于用。所以能完赵者，天固曲全之哉！
青青陵上柏::两汉：佚名::青青陵上柏，磊磊涧中石。人生天地间，忽如远行客。斗酒相娱乐，聊厚不为薄。驱车策驽马，游戏宛与洛。洛中何郁郁，冠带自相索。长衢罗夹巷，王侯多第宅。两宫遥相望，双阙百余尺。极宴娱心意，戚戚何所迫？
春望::唐代：林滋::春海镜长天，青郊丽上年。林光虚霁晓，山翠薄晴烟。气暖禽声变，风恬草色鲜。散襟披石磴，韶景自深怜。
国风·卫风·伯兮::先秦：佚名::伯兮朅兮，邦之桀兮。伯也执殳，为王前驱。自伯之东，首如飞蓬。岂无膏沐？谁适为容！其雨其雨，杲杲出日。愿言思伯，甘心首疾。焉得谖草？言树之背。愿言思伯。使我心痗。
立春偶成::宋代：张栻::律回岁晚冰霜少，春到人间草木知。便觉眼前生意满，东风吹水绿参差。
塞下曲::唐代：王昌龄::饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。
晚出新亭::南北朝：阴铿::大江一浩荡，离悲足几重。潮落犹如盖，云昏不作峰。远戍唯闻鼓，寒山但见松。九十方称半，归途讵有踪。
隋宫::唐代：李商隐::紫泉宫殿锁烟霞，欲取芜城作帝家。玉玺不缘归日角，锦帆应是到天涯。于今腐草无萤火，终古垂杨有暮鸦。地下若逢陈后主，岂宜重问后庭花。
子夜歌·人生愁恨何能免::五代：李煜::人生愁恨何能免，销魂独我情何限！故国梦重归，觉来双泪垂。高楼谁与上？长记秋晴望。往事已成空，还如一梦中。
工之侨献琴::明代：刘基::　　工之侨得良桐焉，斫而为琴，弦而鼓之，金声而玉应。自以为天下之美也，献之太常。使国工视之，曰：“弗古。”还之。　　工之侨以归，谋诸漆工，作断纹焉；又谋诸篆工，作古窾焉。匣而埋诸土，期年出之，抱以适市。贵人过而见之，易之以百金，献诸朝。乐官传视，皆曰：“希世之珍也。”　　工之侨闻之，叹曰：“悲哉世也！岂独一琴哉？莫不然矣!而不早图之，其与亡矣。”遂去，入于宕之山，不知其所终。
画地学书::宋代：欧阳修::欧阳修，字永叔，庐陵人。四岁而孤，母郑，守节自誓，亲诲之学。家贫，至以荻画地学书。幼敏悟过人，读书辄成诵。及冠，嶷然有声。修始在滁州，号醉翁，晚更号六一居士。天资刚劲，见义勇为，虽机阱在前，触发之不顾。放逐流离，至于再三，志气自若也。
玉楼春·风前欲劝春光住::宋代：辛弃疾::风前欲劝春光住。春在城南芳草路。未随流落水边花，且作飘零泥上絮。 镜中已觉星星误。人不负春春自负。梦回人远许多愁，只在梨花风雨处。
别离::唐代：陆龟蒙::丈夫非无泪，不洒离别间。杖剑对尊酒，耻为游子颜。蝮蛇一螫手，壮士即解腕。所志在功名，离别何足叹。
遣悲怀三首·其一::唐代：元稹::谢公最小偏怜女，自嫁黔娄百事乖。顾我无衣搜荩箧，泥他沽酒拔金钗。野蔬充膳甘长藿，落叶添薪仰古槐。今日俸钱过十万，与君营奠复营斋。
除夜宿石头驿::唐代：戴叔伦::旅馆谁相问，寒灯独可亲。一年将尽夜，万里未归人。寥落悲前事，支离笑此身。愁颜与衰鬓，明日又逢春。
夜泊牛渚怀古::唐代：李白::牛渚西江夜，青天无片云。登舟望秋月，空忆谢将军。余亦能高咏，斯人不可闻。明朝挂帆席，枫叶落纷纷。
青溪 / 过青溪水作::唐代：王维::言入黄花川，每逐清溪水。随山将万转，趣途无百里。声喧乱石中，色静深松里。漾漾泛菱荇，澄澄映葭苇。我心素已闲，清川澹如此。请留磐石上，垂钓将已矣。
鸳鸯::先秦：佚名::鸳鸯于飞，毕之罗之。君子万年，福禄宜之。鸳鸯在梁，戢其左翼。君子万年，宜其遐福。乘马在厩，摧之秣之。君子万年，福禄艾之。乘马在厩，秣之摧之。君子万年，福禄绥之。
鸿雁::先秦：佚名::鸿雁于飞，肃肃其羽。之子于征，劬劳于野。爰及矜人，哀此鳏寡。鸿雁于飞，集于中泽。之子于垣，百堵皆作。虽则劬劳，其究安宅？鸿雁于飞，哀鸣嗷嗷。维此哲人，谓我劬劳。维彼愚人，谓我宣骄。
满庭芳·小阁藏春::宋代：李清照::小阁藏春，闲窗锁昼，画堂无限深幽。篆香烧尽，日影下帘钩。手种江梅渐好，又何必、临水登楼。无人到，寂寥浑似，何逊在扬州。从来，知韵胜，难堪雨藉，不耐风揉。更谁家横笛，吹动浓愁。莫恨香消雪减，须信道、扫迹情留。难言处，良宵淡月，疏影尚风流。
鹊踏枝·几日行云何处去::五代：冯延巳::几日行云何处去？忘却归来，不道春将暮。百草千花寒食路，香车系在谁家树？泪眼倚楼频独语。双燕来时，陌上相逢否？撩乱春愁如柳絮，依依梦里无寻处。
高唐赋::先秦：宋玉::　　昔者楚襄王与宋玉游于云梦之台，望高之观，其上独有云气，崪兮直上，忽兮改容，须臾之间，变化无穷。王问玉曰：“此何气也？”玉对曰：“所谓朝云者也。”王曰：“何谓朝云？”玉曰：“昔者先王尝游高唐，怠而昼寝，梦见一妇人曰：‘妾，巫山之女也。为高唐之客。闻君游高唐，愿荐枕席。’王因幸之。去而辞曰：‘妾在巫山之阳，高丘之阻，旦为朝云，暮为行雨。朝朝暮暮，阳台之下。’旦朝视之，如言。故为立庙，号曰朝云。”王曰：“朝云始楚，状若何也？”玉对曰：“其始楚也，榯兮若松榯；其少进也，晰兮若姣姬，扬衭鄣日，而望所思。忽兮改容，偈兮若驾驷马，建羽旗。湫兮如风，凄兮如雨。风止雨霁，云无所处。”王曰：“寡人方今可以游乎？”玉曰：“可。”王曰：“其何如矣？”玉曰：“高矣显矣，临望远矣。广矣普矣，万物祖矣。上属于天，下见于渊，珍怪奇伟，不可称论。”王曰：“试为寡人赋之！”玉曰：“唯唯！” 　　惟高唐之大体兮，殊无物类之可仪比。巫山赫其无畴兮，道互折而曾累。登巉巗而下望兮，临大阺之稸水。遇天雨之新霁兮，观百谷之俱集。濞汹汹其无声兮，溃淡淡而并入。滂洋洋而四施兮，蓊湛湛而弗上。长风至而波起兮，若丽山之孤亩。势薄岸而相击兮，隘交引而却会。崪中怒而特高兮，若浮海而望碣石。砾磥磥而相摩兮，巆震天之礚礚。巨石溺溺之瀺灂兮，沫潼潼而高厉，水澹澹而盘纡兮，洪波淫淫之溶。奔扬踊而相击兮，云兴声之霈霈。猛兽惊而跳骇兮，妄奔走而驰迈。虎豹豺兕，失气恐喙；雕鹗鹰鹞，飞扬伏窜。股战胁息，安敢妄挚。于是水虫尽暴，乘渚之阳，鼋鼍鱣鮪，交积纵横。振鳞奋翼，蜲蜲蜿蜿。 　　中阪遥望，玄木冬荣，煌煌荧荧，夺人目精。爛兮若列星，曾不可殚形。榛林郁盛，葩华覆盖；双椅垂房，纠枝还会。徙靡澹淡，随波闇蔼；东西施翼，猗狔丰沛。绿叶紫裹，丹茎白蒂。纤条悲鸣；声似竽籁；清浊相和，五变四会。感心动耳，回肠伤气；孤子寡妇，寒心酸鼻。长吏隳官，贤士失志；愁思无已，叹息垂泪。 　　登高远望，使人心瘁；盘岸巑，裖陈皑皑。磐石险峻，倾崎崖。巌岖参差，纵横相追。陬互横啎，背穴偃蹠。交加累积，重叠增益。状若砾柱，杂巫山下；仰视山巅，肃何千千。炫燿虹蜺，俯视峥嵘，窐寥窈冥，不见其底，虚闻松声。倾岸洋洋，立而熊经，久而不去，足尽汗出。悠悠忽忽，怊怅自失。使人心动，无故自恐。賁育之断，不能为勇。卒愕异物，不知所出。纵纵莘莘，若生于鬼，若出于神。状似走兽，或象飞禽。谲诡奇伟，不可究陈。上至观侧，地盖底平。箕踵漫衍，芳草罗生。秋兰茝蕙，江离载青。青荃射干，揭车苞并。薄草靡靡，聮延夭夭，越香掩掩；众雀嗷嗷，雌雄相失，哀鸣相号。王鴡鸝黄，正冥楚鸠。秭归思妇，垂鸡高巢。其鸣喈喈，当年遨游。更唱迭和，赴曲随流。 　　有方之士，羡门高谿。上成郁林，公乐聚榖。进纯牺，祷琁室。醮诸神，礼太一。传祝已具，言辞已毕。王乃乘玉舆，驷仓螭，垂旒旌；旆合谐。紬大絃而雅声流，冽风过而增悲哀。于是调讴，令人惏悽，胁息曾。于是乃纵猎者，基趾如星，传言羽猎；衔枚无声，弓弩不发，罘不倾。涉莽莽，驰苹苹。飞鸟未及起，走兽未及发。何节奄忽，蹄足灑血。举功先得，获车已实。王将欲往见，必先斋戒。差时择日，简舆玄服。建云旆，蜺为旌，翠为盖。风起云止，千里而逝。盖发蒙，往自会，思万方，忧国害，开贤圣，辅不逮，九窍通郁，精神察滞。延年益寿千万岁。 
题长安壁主人::唐代：张谓::世人结交须黄金，黄金不多交不深。 纵令然诺暂相许，终是悠悠行路心。
嘲王历阳不肯饮酒::唐代：李白::地白风色寒，雪花大如手。笑杀陶渊明，不饮杯中酒。 浪抚一张琴，虚栽五株柳。空负头上巾，吾于尔何有。
宿桐庐江寄广陵旧游::唐代：孟浩然::山暝闻猿愁，沧江急夜流。风鸣两岸叶，月照一孤舟。建德非吾土，维扬忆旧游。还将两行泪，遥寄海西头。
九辩::先秦：宋玉::悲哉，秋之为气也！萧瑟兮草木摇落而变衰。憭栗兮若在远行，登山临水兮送将归。泬漻兮天高而气清，寂寥兮收潦而水清。憯悽增欷兮，薄寒之中人，怆怳懭悢兮，去故而就新。坎廪兮贫士失职而志不平，廓落兮羁旅而无友生，惆怅兮而私自怜！燕翩翩其辞归兮，蝉寂漠而无声。雁廱廱而南游兮，鹍鸡啁哳而悲鸣。独申旦而不寐兮，哀蟋蟀之宵征。时亹亹而过中兮，蹇淹留而无成。悲忧穷戚兮独处廓，有美一人兮心不绎。去乡离家兮来远客，超逍遥兮今焉薄！专思君兮不可化，君不知兮可奈何！蓄怨兮积思，心烦憺兮忘食事。原一见兮道余意，君之心兮与余异。车既驾兮朅而归，不得见兮心伤悲。倚结軨兮长太息，涕潺湲兮下霑轼。忼慨绝兮不得，中瞀乱兮迷惑。私自怜兮何极？心怦怦兮谅直。皇天平分四时兮，窃独悲此凛秋。白露既下百草兮，奄离披此梧楸。去白日之昭昭兮，袭长夜之悠悠。离芳蔼之方壮兮，余萎约而悲愁。秋既先戒以白露兮，冬又申之以严霜。收恢台之孟夏兮，然欿傺而沉藏。叶菸邑而无色兮，枝烦挐而交横。颜淫溢而将罢兮，柯仿佛而萎黄。萷櫹椮之可哀兮，形销铄而瘀伤。惟其纷糅而将落兮，恨其失时而无当。揽騑辔而下节兮，聊逍遥以相佯。岁忽忽而遒尽兮，恐余寿之弗将。悼余生之不时兮，逢此世之俇攘。澹容与而独倚兮，蟋蟀鸣此西堂。心怵惕而震荡兮，何所忧之多方。卬明月而太息兮，步列星而极明。窃悲夫蕙华之曾敷兮，纷旖旎乎都房。何曾华之无实兮，从风雨而飞飏！以为君独服此蕙兮，羌无以异于众芳。闵奇思之不通兮，将去君而高翔。心闵怜之惨悽兮，愿一见而有明。重无怨而生离兮，中结轸而增伤。岂不郁陶而思君兮？君之门以九重！猛犬狺狺而迎吠兮，关梁闭而不通。皇天淫溢而秋霖兮，后土何时而得漧？塊独守此无泽兮，仰浮云而永叹！何时俗之工巧兮？背绳墨而改错！郤骐骥而不乘兮，策驽骀而取路。当世岂无骐骥兮，诚莫之能善御。见执辔者非其人兮，故駶跳而远去。凫雁皆唼夫梁藻兮，凤愈飘翔而高举。圜凿而方枘兮，吾固知其鉏铻而难入。众鸟皆有所登棲兮，凤独遑遑而无所集。原衔枚而无言兮，尝被君之渥洽。太公九十乃显荣兮，诚未遇其匹合。谓骐骥兮安归？谓凤皇兮安棲？变古易俗兮世衰，今之相者兮举肥。骐骥伏匿而不见兮，凤皇高飞而不下。鸟兽犹知怀德兮，何云贤士之不处？骥不骤进而求服兮，凤亦不贪餧而妄食。君弃远而不察兮，虽原忠其焉得？欲寂漠而绝端兮，窃不敢忘初之厚德。独悲愁其伤人兮，冯郁郁其何极？霜露惨悽而交下兮，心尚幸其弗济。霰雪雰糅其增加兮，乃知遭命之将至。原徼幸而有待兮，泊莽莽与野草同死。原自往而径游兮，路壅绝而不通。欲循道而平驱兮，又未知其所从。然中路而迷惑兮，自压桉而学诵。性愚陋以褊浅兮，信未达乎从容。窃美申包胥之气盛兮，恐时世之不固。何时俗之工巧兮？灭规矩而改凿！独耿介而不随兮，原慕先圣之遗教。处浊世而显荣兮，非余心之所乐。与其无义而有名兮，宁穷处而守高。食不媮而为饱兮，衣不苟而为温。窃慕诗人之遗风兮，原讬志乎素餐。蹇充倔而无端兮，泊莽莽而无垠。无衣裘以御冬兮，恐溘死不得见乎阳春。靓杪秋之遥夜兮，心缭悷而有哀。春秋逴逴而日高兮，然惆怅而自悲。四时递来而卒岁兮，阴阳不可与俪偕。白日晼晚其将入兮，明月销铄而减毁。岁忽忽而遒尽兮，老冉冉而愈弛。心摇悦而日幸兮，然怊怅而无冀。中憯恻之悽怆兮，长太息而增欷。年洋洋以日往兮，老嵺廓而无处。事亹亹而觊进兮，蹇淹留而踌躇。何氾滥之浮云兮？猋壅蔽此明月。忠昭昭而原见兮，然霠曀而莫达。原皓日之显行兮，云蒙蒙而蔽之。窃不自聊而原忠兮，或黕点而汙之。尧舜之抗行兮，瞭冥冥而薄天。何险巇之嫉妒兮？被以不慈之伪名。彼日月之照明兮，尚黯黮而有瑕。何况一国之事兮，亦多端而胶加。被荷裯之晏晏兮，然潢洋而不可带。既骄美而伐武兮，负左右之耿介。憎愠惀之修美兮，好夫人之慷慨。众踥蹀而日进兮，美超远而逾迈。农夫辍耕而容与兮，恐田野之芜秽。事緜緜而多私兮，窃悼後之危败。世雷同而炫曜兮，何毁誉之昧昧！今修饰而窥镜兮，後尚可以竄藏。愿寄言夫流星兮，羌倏忽而难当。卒壅蔽此浮云，下暗漠而无光。尧舜皆有所举任兮，故高枕而自适。谅无怨于天下兮，心焉取此怵惕？乘骐骥之浏浏兮，驭安用夫强策？谅城郭之不足恃兮，虽重介之何益？邅翼翼而无终兮，忳惛惛而愁约。生天地之若过兮，功不成而无嶜。原沉滞而不见兮，尚欲布名乎天下。然潢洋而不遇兮，直怐愗而自苦。莽洋洋而无极兮，忽翱翔之焉薄？国有骥而不知乘兮，焉皇皇而更索？宁戚讴于车下兮，桓公闻而知之。无伯乐之相善兮，今谁使乎誉之？罔流涕以聊虑兮，惟著意而得之。纷纯纯之愿忠兮，妒被离而鄣之。原赐不肖之躯而别离兮，放游志乎云中。乘精气之抟抟兮，骛诸神之湛湛。骖白霓之習習兮，历群灵之丰丰。左硃雀之茇茇兮，右苍龙之躣躣。属雷师之阗阗兮，通飞廉之衙衙。前轻辌之锵锵兮，后辎乘之从从。载云旗之委蛇兮，扈屯骑之容容。计专专之不可化兮，原遂推而为臧。赖皇天之厚德兮，还及君之无恙！
诫兄子严敦书::两汉：马援::　　援兄子严、敦，并喜讥议，而通轻侠客。援前在交趾，还书诫之曰：“吾欲汝曹闻人过失，如闻父母之名：耳可得闻，口不可得言也。好议论人长短，妄是非正法，此吾所大恶也：宁死，不愿闻子孙有此行也。汝曹知吾恶之甚矣，所以复言者，施衿结缡，申父母之戒，欲使汝曹不忘之耳！　　“龙伯高敦厚周慎，口无择言，谦约节俭，廉公有威。吾爱之重之，愿汝曹效之。杜季良豪侠好义，忧人之忧，乐人之乐，清浊无所失。父丧致客，数郡毕至。吾爱之重之，不愿汝曹效也。效伯高不得，犹为谨敕之士，所谓‘刻鹄不成尚类鹜’者也。效季良不得，陷为天下轻薄子，所谓‘画虎不成反类狗’者也。讫今季良尚未可知，郡将下车辄切齿，州郡以为言，吾常为寒心，是以不愿子孙效也。” 
苏武传(节选)::两汉：班固::　　武字子卿，少以父任，兄弟并为郎，稍迁至栘中厩监。时汉连伐胡，数通使相窥观。匈奴留汉使郭吉、路充国等前后十余辈，匈奴使来，汉亦留之以相当。天汉元年，且鞮侯单于初立，恐汉袭之，乃曰：「汉天子我丈人行也。」尽归汉使路充国等。武帝嘉其义，乃遣武以中郎将使持节送匈奴使留在汉者，因厚赂单于，答其善意。　　武与副中郎将张胜及假吏常惠等募士斥候百余人俱。既至匈奴，置币遗单于；单于益骄，非汉所望也。方欲发使送武等，会缑王与长水虞常等谋反匈奴中。缑王者，昆邪王姊子也，与昆邪王俱降汉，后随浞野侯没胡中，及卫律所将降者，阴相与谋，劫单于母阏氏归汉。会武等至匈奴。虞常在汉时，素与副张胜相知，私候胜曰：「闻汉天子甚怨卫律，常能为汉伏弩射杀之，吾母与弟在汉，幸蒙其赏赐。」张胜许之，以货物与常。后月余，单于出猎，独阏氏子弟在。虞常等七十余人欲发，其一人夜亡告之。单于子弟发兵与战，缑王等皆死，虞常生得。　　单于使卫律治其事。张胜闻之，恐前语发，以状语武。武曰：「事如此，此必及我，见犯乃死，重负国！」欲自杀，胜惠共止之。虞常果引张胜。单于怒，召诸贵人议，欲杀汉使者。左伊秩訾曰：「即谋单于，何以复加？宜皆降之。」单于使卫律召武受辞。武谓惠等：「屈节辱命，虽生何面目以归汉？」引佩刀自刺。卫律惊，自抱持武。驰召医，凿地为坎，置煴火，覆武其上，蹈其背，以出血。武气绝，半日复息。惠等哭，舆归营。单于壮其节，朝夕遣人候问武，而收系张胜。　　武益愈。单于使使晓武，会论虞常，欲因此时降武。剑斩虞常已，律曰：「汉使张胜谋杀单于近臣，当死；单于募降者，赦罪。」举剑欲击之，胜请降。律谓武曰：「副有罪，当相坐。」武曰：「本无谋，又非亲属，何谓相坐？」复举剑拟之，武不动。律曰：「苏君，律前负汉归匈奴，幸蒙大恩，赐号称王，拥众数万，马畜弥山，富贵如此。苏君今日降，明日复然。空以身膏草野，谁复知之？」武不应。律曰：「君因我降，与君为兄弟；今不听吾计，后虽复欲见我，尚可得乎？」武骂律曰：「汝为人臣子，不顾恩义，畔主背亲，为降虏于蛮夷，何以女为见？且单于信女，使决人死生，不平心持正，反欲斗两主观祸败。南越杀汉使者，屠为九郡；宛王杀汉使者，头县北阙；朝鲜杀汉使者，即时诛灭。独匈奴未耳。若知我不降明，欲令两国相攻，匈奴之祸，从我始矣！」律知武终不可胁，白单于。单于愈益欲降之。乃幽武置大窖中，绝不饮食。天雨雪。武卧，啮雪与旃毛并咽之，数日不死。匈奴以为神，乃徙武北海上无人处，使牧羝。羝乳，乃得归。别其官属常惠等，各置他所。　　武既至海上，廪食不至，掘野鼠去屮实而食之。杖汉节牧羊，卧起操持，节旄尽落。积五、六年，单于弟于靬王弋射海上。武能网纺缴，檠弓弩，于靬王爱之，给其衣食。三岁余，王病，赐武马畜、服匿、穹庐。王死后，人众徙去。其冬，丁令盗武牛羊，武复穷厄。　　初，武与李陵俱为侍中。武使匈奴明年，陵降，不敢求武。久之，单于使陵至海上，为武置酒设乐。因谓武曰：「单于闻陵与子卿素厚，故使陵来说足下，虚心欲相待。终不得归汉，空自苦亡人之地，信义安所见乎？前长君为奉车，从至雍棫阳宫，扶辇下除，触柱，折辕，劾大不敬，伏剑自刎，赐钱二百万以葬。孺卿从祠河东後土，宦骑与黄门驸马争船，推堕驸马河中，溺死，宦骑亡。诏使孺卿逐捕。不得，惶恐饮药而死。来时太夫人已不幸，陵送葬至阳陵。子卿妇年少，闻已更嫁矣。独有女弟二人，两女一男，今复十余年，存亡不可知。人生如朝露，何久自苦如此？陵始降时，忽忽如狂，自痛负汉；加以老母系保宫。子卿不欲降，何以过陵？且陛下春秋高，法令亡常，大臣亡罪夷灭者数十家，安危不可知。子卿尚复谁为乎？愿听陵计，勿复有云！」　　武曰：「武父子亡功德，皆为陛下所成就，位列将，爵通侯，兄弟亲近，常愿肝脑涂地。今得杀身自效，虽蒙斧钺汤镬，诚甘乐之。臣事君，犹子事父也。子为父死，亡所恨，愿无复再言。」陵与武饮数日，复曰：「子卿，壹听陵言。」武曰：「自分已死久矣！王必欲降武，请毕今日之欢，效死于前！」陵见其至诚，喟然叹曰：「嗟呼！义士！陵与卫律之罪上通于天！」因泣下沾衿，与武决去。　　陵恶自赐武，使其妻赐武牛羊数十头。后陵复至北海上，语武：「区脱捕得云中生口，言太守以下吏民皆白服，曰：『上崩。』」武闻之，南乡号哭，欧血，旦夕临。数月，昭帝即位。数年，匈奴与汉和亲。汉求武等。匈奴诡言武死。后汉使复至匈奴。常惠请其守者与俱，得夜见汉使，具自陈道。教使者谓单于言：「天子射上林中，得雁足有系帛书，言武等在某泽中。」使者大喜，如惠语以让单于。单于视左右而惊，谢汉使曰：「武等实在。」于是李陵置酒贺武曰：「今足下还归，扬名于匈奴，功显于汉室，虽古竹帛所载，丹青所画，何以过子卿！陵虽驽怯，令汉且贳陵罪，全其老母，使得奋大辱之积志，庶几乎曹柯之盟。此陵宿昔之所不忘也！收族陵家，为世大戮，陵尚复何顾乎？已矣！令子卿知吾心耳！异域之人，壹别长绝！」陵起舞，歌曰：「径万里兮度沙幕，为君将兮奋匈奴。路穷绝兮矢刃摧，士众灭兮名已隤，老母已死，虽欲报恩将安归？」　　陵泣下数行，因与武决。单于召会武官属，前以降及物故，凡随武还者九人。武以始元六年春至京师，诏武奉一太牢谒武帝园庙，拜为典属国，秩中二千石，赐钱二百万，公田二顷，宅一区。常惠徐圣赵终根皆拜为中郎，赐帛各二百匹。其余六人，老归家，赐钱人十万，复终身。常惠后至右将军，封列侯，自有传。武留匈奴凡十九岁，始以强壮出，及还，须发尽白。 
摊破浣溪沙·病起萧萧两鬓华::宋代：李清照::病起萧萧两鬓华，卧看残月上窗纱。豆蔻连梢煎熟水，莫分茶。枕上诗书闲处好，门前风景雨来佳。终日向人多酝藉，木犀花。
蝶恋花·雨霰疏疏经泼火::宋代：苏轼::雨霰疏疏经泼火。巷陌秋千，犹未清明过。杏子梢头香蕾破。淡红褪白胭脂涴。 苦被多情相折挫。病绪厌厌，浑似年时个。绕遍回廊还独坐。月笼云暗重门锁。
蝶恋花·醉别西楼醒不记::宋代：晏几道::醉别西楼醒不记。春梦秋云，聚散真容易。斜月半窗还少睡。画屏闲展吴山翠。 衣上酒痕诗里字。点点行行，总是凄凉意。红烛自怜无好计。夜寒空替人垂泪。
长安晚秋 / 秋望 / 秋夕::唐代：赵嘏::云物凄清拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。
宫词 / 宫中词::唐代：朱庆馀::寂寂花时闭院门，美人相并立琼轩。 含情欲说宫中事，鹦鹉前头不敢言。
终风::先秦：佚名::终风且暴，顾我则笑，谑浪笑敖，中心是悼。终风且霾，惠然肯来，莫往莫来，悠悠我思。终风且曀，不日有曀，寤言不寐，愿言则嚏。曀曀其阴，虺虺其雷，寤言不寐，愿言则怀。
殷其雷::先秦：佚名::殷其雷，在南山之阳。何斯违斯，莫敢或遑？振振君子，归哉归哉！殷其雷，在南山之侧。何斯违斯，莫敢遑息？振振君子，归哉归哉！殷其雷，在南山之下。何斯违斯，莫或遑处？振振君子，归哉归哉！
燕歌行二首·其二::魏晋：曹丕::别日何易会日难，山川悠远路漫漫。郁陶思君未敢言，寄声浮云往不还。涕零雨面毁形颜，谁能怀忧独不叹。展诗清歌仰自宽，乐往哀来摧肺肝。耿耿伏枕不能眠，披衣出户步东西。仰看星月观云间，飞鸽晨鸣声可怜，留连顾怀不能存。
九月九日登玄武山 / 九月九日玄武山旅眺::唐代：卢照邻::九月九日眺山川，归心归望积风烟。他乡共酌金花酒，万里同悲鸿雁天。
咏怀古迹五首·其二::唐代：杜甫::摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思。最是楚宫俱泯灭，舟人指点到今疑。
离亭燕·一带江山如画::宋代：张昪::一带江山如画，风物向秋潇洒。水浸碧天何处断？霁色冷光相射。蓼屿荻花洲，掩映竹篱茅舍。云际客帆高挂，烟外酒旗低亚。多少六朝兴废事，尽入渔樵闲话。怅望倚层楼，寒日无言西下。
晚登三山还望京邑::南北朝：谢朓::灞涘望长安，河阳视京县。白日丽飞甍，参差皆可见。余霞散成绮，澄江静如练。喧鸟覆春洲，杂英满芳甸。去矣方滞淫，怀哉罢欢宴。佳期怅何许，泪下如流霰。有情知望乡，谁能鬒不变？
喜迁莺·晓月坠::五代：李煜::晓月坠，宿云微，无语枕频欹。梦回芳草思依依，天远雁声稀。啼莺散，馀花乱，寂寞画堂深院。片红休埽尽从伊，留待舞人归。
金陵望汉江::唐代：李白::汉江回万里，派作九龙盘。横溃豁中国，崔嵬飞迅湍。六帝沦亡后，三吴不足观。我君混区宇，垂拱众流安。今日任公子，沧浪罢钓竿。
商颂·殷武::先秦：佚名::挞彼殷武，奋伐荆楚。深入其阻，裒荆之旅。有截其所，汤孙之绪。维女荆楚，居国南乡。昔有成汤，自彼氐羌，莫敢不来享，莫敢不来王。曰商是常。天命多辟，设都于禹之绩。岁事来辟，勿予祸适，稼穑匪解。天命降监，下民有严。不僭不滥，不敢怠遑。命于下国，封建厥福。商邑翼翼，四方之极。赫赫厥声，濯濯厥灵。寿考且宁，以保我后生。陟彼景山，松伯丸丸。是断是迁，方斫是虔。松桷有梴，旅楹有闲，寝成孔安。
立春日感怀::明代：于谦::年去年来白发新，匆匆马上又逢春。关河底事空留客？岁月无情不贷人。一寸丹心图报国，两行清泪为思亲。孤怀激烈难消遣，漫把金盘簇五辛。
浣溪沙·伏雨朝寒愁不胜::清代：纳兰性德::伏雨朝寒愁不胜，那能还傍杏花行。去年高摘斗轻盈。漫惹炉烟双袖紫，空将酒晕一衫青。人间何处问多情。
幽居初夏::宋代：陆游::湖山胜处放翁家，槐柳阴中野径斜。水满有时观下鹭，草深无处不鸣蛙。箨龙已过头番笋，木笔犹开第一花。叹息老来交旧尽，睡来谁共午瓯茶。
金缕曲·赠梁汾::清代：纳兰性德::德也狂生耳！偶然间、淄尘京国，乌衣门第。有酒惟浇赵州土，谁会成生此意？不信道、遂成知己。青眼高歌俱未老，向尊前、拭尽英雄泪。君不见，月如水。共君此夜须沉醉。且由他、娥眉谣诼，古今同忌。身世悠悠何足问，冷笑置之而已！寻思起、从头翻悔。一日心期千劫在，后身缘、恐结他生里。然诺重，君须记。
河满子·秋怨::宋代：孙洙::怅望浮生急景，凄凉宝瑟馀音。楚客多情偏怨别，碧山远水登临。目送连天衰草，夜阑几处疏砧。黄叶无风自落，秋云不雨长阴。天若有情天亦老，摇摇幽恨难禁。惆怅旧欢如梦，觉来无处追寻。
风入松·听风听雨过清明::宋代：吴文英::听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。 西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。
卜算子·竹里一枝梅::宋代：向子諲::岁见梅追和一首，终恨有儿女子态耳 竹里一枝梅，雨洗娟娟静。疑是佳人日暮来，绰约风前影。新恨有谁知，往事何堪省。梦绕阳台寂寞回，沾袖余香冷。
相见欢·金陵城上西楼::宋代：朱敦儒::金陵城上西楼，倚清秋。万里夕阳垂地，大江流。中原乱，簪缨散，几时收？试倩悲风吹泪，过扬州。
苏小小墓::唐代：李贺::幽兰露，如啼眼。无物结同心，烟花不堪剪。草如茵，松如盖。风为裳，水为佩。油壁车，夕相待。冷翠烛，劳光彩。西陵下，风吹雨。
望岳三首·其三::唐代：杜甫::南岳配朱鸟，秩礼自百王。欻吸领地灵，鸿洞半炎方。邦家用祀典，在德非馨香。巡守何寂寥，有虞今则亡。洎吾隘世网，行迈越潇湘。渴日绝壁出，漾舟清光旁。祝融五峰尊，峰峰次低昂。紫盖独不朝，争长嶪相望。恭闻魏夫人，群仙夹翱翔。有时五峰气，散风如飞霜。牵迫限修途，未暇杖崇冈。归来觊命驾，沐浴休玉堂。三叹问府主，曷以赞我皇。牲璧忍衰俗，神其思降祥。
留别王侍御维 / 留别王维::唐代：孟浩然::寂寂竟何待，朝朝空自归。欲寻芳草去，惜与故人违。当路谁相假，知音世所稀。只应守寂寞，还掩故园扉。
破窑赋 / 寒窑赋 / 劝世章::宋代：吕蒙正::版本一　　天有不测风云，人有旦夕祸福。蜈蚣百足，行不及蛇；雄鸡两翼，飞不过鸦。马有千里之程，无骑不能自往；人有冲天之志，非运不能自通。　　盖闻：人生在世，富贵不能淫，贫贱不能移。文章盖世，孔子厄于陈邦；武略超群，太公钓于渭水。颜渊命短，殊非凶恶之徒；盗跖年长，岂是善良之辈。尧帝明圣，却生不肖之儿；瞽叟愚顽，反生大孝之子。张良原是布衣，萧何称谓县吏。晏子身无五尺，封作齐国宰相；孔明卧居草庐，能作蜀汉军师。楚霸虽雄，败于乌江自刎；汉王虽弱，竟有万里江山。李广有射虎之威，到老无封；冯唐有乘龙之才，一生不遇。韩信未遇之时，无一日三餐，及至遇行，腰悬三尺玉印，一旦时衰，死于阴人之手。　　有先贫而后富，有老壮而少衰。满腹文章，白发竟然不中；才疏学浅，少年及第登科。深院宫娥，运退反为妓妾；风流妓女，时来配作夫人。　　青春美女，却招愚蠢之夫；俊秀郎君，反配粗丑之妇。蛟龙未遇，潜水于鱼鳖之间；君子失时，拱手于小人之下。衣服虽破，常存仪礼之容；面带忧愁，每抱怀安之量。时遭不遇，只宜安贫守份；心若不欺，必然扬眉吐气。初贫君子，天然骨骼生成；乍富小人，不脱贫寒肌体。　　天不得时，日月无光；地不得时，草木不生；水不得时，风浪不平；人不得时，利运不通。注福注禄，命里已安排定，富贵谁不欲？人若不依根基八字，岂能为卿为相？　　吾昔寓居洛阳，朝求僧餐，暮宿破窖，思衣不可遮其体，思食不可济其饥，上人憎，下人厌，人道我贱，非我不弃也。今居朝堂，官至极品，位置三公，身虽鞠躬于一人之下，而列职于千万人之上，有挞百僚之杖，有斩鄙吝之剑，思衣而有罗锦千箱，思食而有珍馐百味，出则壮士执鞭，入则佳人捧觞，上人宠，下人拥。人道我贵，非我之能也，此乃时也、运也、命也。　　嗟呼！人生在世，富贵不可尽用，贫贱不可自欺，听由天地循环，周而复始焉。版本二　　天地有常用，日月有常明，四时有常序，鬼神有常灵。天有宝，日月星辰。地有宝，五谷金银。家有宝，孝子贤孙。国有宝，正直忠良。合天道，则天府鉴临。合地道，则地府消愆。合人道，则民用和睦。三道既合，祸去福来。天地和，则万物生。地道和，则万物兴。父子和，而家有济。夫妇和，而义不分。　　时势不可尽倚，贫穷不可尽欺，世事翻来覆去，须当周而复始。　　余者，居洛阳之时，朝投僧寺，夜宿破窑。布衣不能遮其体，饘粥不能充其饥。上人嫌，下人憎，皆言余之贱也，余曰：非贱也，乃时也，运也，命也。余后登高及第，入中书，官至极品，位列三公，思衣则有绮罗千箱，思食则有百味珍馐，有挞百僚之杖，有斩佞臣之剑，出则壮士执鞭，入则佳人扶袂，廪有余粟，库有余财，人皆言余之贵也，余曰：非贵也，乃时也，运也，命也。　　蛟龙未遇，暂居云雾之间。君子失时，屈守小人之下。命运未通，被愚人之轻弃。时运未到，被小人之欺凌。初贫君子，自怨骨格风流。乍富小人，不脱俗人体态。生平结交惟结心，莫论富贵贫贱。深得千金，而不为贵，得人一语，而胜千金。吾皆悼追无恨人，富贵须当长保守，　　苏秦未遇，归家时，父母憎，兄弟恶，嫂不下玑，妻不愿炊，然衣锦归故里，马壮人强，萤光彩布，兄弟含笑出户迎，妻嫂下阶倾己顾，苏秦本是旧苏秦，昔日何陈今何亲。自家骨肉尚如此，何况区区陌路人，抑犹未也。　　文章冠世，孔子尚厄于陈邦。武略超群，太公曾钓于渭水。颜回命短，岂是凶暴之徒。盗柘年长，自非贤良之辈。帝尧天圣，却养不肖之男。瞽叟顽嚣，反生大孝之子。甘罗十二为宰相，买臣五十作公卿。晏婴身长五尺，封为齐国宰相。韩信力无缚鸡，立为汉朝贤臣，未遇之时，口无一日瓮飧，及至兴通，身受齐王将印，吓燕取赵，统百万雄兵，一旦时休，卒于阴人之毒手。李广有射虎之威，到老无封。冯唐有安邦之志，一世无遇。　　上古圣贤，不掌阴阳之数。今日儒士，岂离否泰之中。腰金衣紫，都生贫贱之家。草履毛鞋，都是富豪之裔。有贫贱，而后有富贵。有小壮，而后有老衰。人能学积善，家有余庆。青春美女，反招愚独之夫。俊秀才郎，竟配丑貌之妇。五男二女，老来一身全无。万贯千金，死后离乡别井。才疏学浅，少年及第登科。满腹文章，到老终身不第。或富贵，或贫贱，皆由命理注定。　　若天不得时，则日月无光。地不得时，则草木不生。水不得时，则波浪不静。人不得时，则命运不通。若无根本八字，岂能为卿为相。一生皆由命，半点不由人。　　蜈蚣多足，不及蛇灵。雄鸡有翼，飞不及鸦。马有千里之驰，非人不能自往。人有千般巧计，无运不能自达。　　吾敬为此劝世文也。
唐多令·柳絮::清代：曹雪芹::粉堕百花洲，香残燕子楼。一团团、逐队成球。飘泊亦如人命薄，空缱绻，说风流。草木也知愁，韶华竟白头。叹今生、谁舍谁收！嫁与东风春不管，凭尔去，忍淹留！
忆江南·衔泥燕::唐代：牛峤::衔泥燕，飞到画堂前。占得杏梁安稳处，体轻唯有主人怜，堪羡好因缘。
言志::明代：唐寅::不炼金丹不坐禅，不为商贾不耕田。闲来写就青山卖，不使人间造孽钱。
踏莎行·自沔东来丁未元日至金陵江上感梦而作::宋代：姜夔::燕燕轻盈，莺莺娇软，分明又向华胥见。夜长争得薄情知？春初早被相思染。别后书辞，别时针线，离魂暗逐郎行远。淮南皓月冷千山，冥冥归去无人管。
南园十三首::唐代：李贺::花枝草蔓眼中开，小白长红越女腮。可怜日暮嫣香落，嫁与春风不用媒。宫北田塍晓气酣，黄桑饮露窣宫帘。长腰健妇偷攀折，将喂吴王八茧蚕。竹里缲丝挑网车，青蝉独噪日光斜。桃胶迎夏香琥珀，自课越佣能种瓜。三十未有二十余，白日长饥小甲蔬。桥头长老相哀念，因遗戎韬一卷书。男儿何不带吴钩，收取关山五十州。请君暂上凌烟阁，若个书生万户侯？寻章摘句老雕虫，晓月当帘挂玉弓。不见年年辽海上，文章何处哭秋风？长卿牢落悲空舍，曼倩诙谐取自容。见买若耶溪水剑，明朝归去事猿公。春水初生乳燕飞，黄蜂小尾扑花归。窗含远色通书幌，鱼拥香钩近石矶。泉沙软卧鸳鸯暖，曲岸回篙舴艋迟。泻酒木栏椒叶盖，病容扶起种菱丝。边让今朝忆蔡邕，无心裁曲卧春风。舍南有竹堪书字，老去溪头作钓翁。长峦谷口倚嵇家，白昼千峰老翠华。自履藤鞋收石蜜，手牵苔絮长莼花。松溪黑水新龙卵，桂洞生硝旧马牙。谁遣虞卿裁道帔，轻绡一匹染朝霞。小树开朝径，长茸湿夜烟。柳花惊雪浦，麦雨涨溪田。古刹疏钟度，遥岚破月悬。沙头敲石火，烧竹照渔船。
采莲曲::唐代：贺知章::稽山罢雾郁嵯峨，镜水无风也自波。莫言春度芳菲尽，别有中流采芰荷。
雄雉::先秦：佚名::雄雉于飞，泄泄其羽。我之怀矣，自诒伊阻。雄雉于飞，下上其音。展矣君子，实劳我心。瞻彼日月，悠悠我思。道之云远，曷云能来？百尔君子，不知德行。不忮不求，何用不臧？
采桑子·谁翻乐府凄凉曲::清代：纳兰性德::谁翻乐府凄凉曲？风也萧萧，雨也萧萧，瘦尽灯花又一宵。不知何事萦怀抱，醒也无聊，醉也无聊，梦也何曾到谢桥。
渔家傲·小雨纤纤风细细::宋代：朱服::小雨纤纤风细细，万家杨柳青烟里。恋树湿花飞不起，愁无比，和春付与东流水。九十光阴能有几？金龟解尽留无计。寄语东阳沽酒市，拼一醉，而今乐事他年泪。
谢池春·壮岁从戎::宋代：陆游::壮岁从戎，曾是气吞残虏。阵云高、狼烽夜举。朱颜青鬓，拥雕戈西戍。笑儒冠、自来多误。 功名梦断，却泛扁舟吴楚。漫悲歌、伤怀吊古。烟波无际，望秦关何处。叹流年、又成虚度。
临江仙·斗草阶前初见::宋代：晏几道::斗草阶前初见，穿针楼上曾逢。罗裙香露玉钗风。靓妆眉沁绿，羞脸粉生红。 流水便随春远，行云终与谁同。酒醒长恨锦屏空。相寻梦里路，飞雨落花中。
怨歌行::两汉：班婕妤::新裂齐纨素，皎洁如霜雪。裁为合欢扇，团团似明月。出入君怀袖，动摇微风发。常恐秋节至，凉飙夺炎热。弃捐箧笥中，恩情中道绝。
无题四首::唐代：李商隐::来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。飒飒东风细雨来，芙蓉塘外有轻雷。金蟾啮锁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸相思一寸灰。含情春晼晚，暂见夜阑干。楼响将登怯，帘烘欲过难。多羞钗上燕，真愧镜中鸾。归去横塘晓，华星送宝鞍。何处哀筝随急管，樱花永巷垂杨岸。东家老女嫁不售，白日当天三月半。溧阳公主年十四，清明暖后同墙看。归来展转到五更，梁间燕子闻长叹。
重阳席上赋白菊::唐代：白居易::满园花菊郁金黄，中有孤丛色似霜。 还似今朝歌酒席，白头翁入少年场。
洛桥晚望::唐代：孟郊::天津桥下冰初结，洛阳陌上人行绝。 榆柳萧疏楼阁闲，月明直见嵩山雪。
落日忆山中::唐代：李白::雨后烟景绿，晴天散馀霞。东风随春归，发我枝上花。 花落时欲暮，见此令人嗟。愿游名山去，学道飞丹砂。
钓鱼湾::唐代：储光羲::垂钓绿湾春，春深杏花乱。潭清疑水浅，荷动知鱼散。日暮待情人，维舟绿杨岸。
多歧亡羊::先秦：列御寇::　　杨子之邻人亡羊，既率其党，又请杨子之竖追之。杨子曰：“嘻！亡一羊何 追者之众？”邻人曰：“多歧路。”既反，问：“获羊乎？”曰：“亡之矣。” 曰：“奚亡之？”曰：“歧路之中又有歧焉。吾不知所之，所以反也。”杨子戚 然变容，不言者移时，不笑者竟日。门人怪之，请曰：“羊贱畜，又非夫子之有， 而损言笑者何哉？”杨子不答。　　心都子曰：“大道以多歧亡羊，学者以多方丧生。学 非本不同，非本不一，而末异若是。唯归同反一，为亡得丧。子长先生之门，习 先生之道，而不达先生之况也，哀哉！”
新凉::宋代：徐玑::水满田畴稻叶齐，日光穿树晓烟低。黄莺也爱新凉好，飞过青山影里啼。
十二月十五夜::清代：袁枚::沉沉更鼓急，渐渐人声绝。吹灯窗更明，月照一天雪。
北风行::明代：刘基::城外萧萧北风起，城上健儿吹落耳。将军玉帐貂鼠衣，手持酒杯看雪飞。
如梦令·道是梨花不是::宋代：严蕊::道是梨花不是。道是杏花不是。白白与红红，别是东风情味。曾记，曾记，人在武陵微醉。
燕山亭·北行见杏花::宋代：赵佶::裁剪冰绡，轻叠数重，淡著胭脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。（闲院 一作：问院)凭寄离恨重重，者双燕，何曾会人言语。天遥地远，万水千山，知他故宫何处。怎不思量，除梦里、有时曾去。无据，和梦也新来不做。
菩萨蛮·回文秋闺怨::宋代：苏轼::井桐双照新妆冷，冷妆新照双桐井。羞对井花愁，愁花井对羞。影孤怜夜永，永夜怜孤影。楼上不宜秋，秋宜不上楼。
鹬蚌相争::两汉：刘向::　　赵且伐燕，苏代为燕谓惠王曰：“今者臣来，过易水。蚌方出曝，而鹬啄其肉，蚌合而箝其喙。鹬曰：‘今日不雨，明日不雨，即有死蚌！’蚌亦谓鹬曰：‘今日不出，明日不出，即有死鹬！’两者不肯相舍，渔者得而并禽之。今赵且伐燕，燕赵久相支，以弊大众，臣恐强秦之为渔夫也。故愿王之熟计之也！”惠王曰：“善。”乃止。
骤雨打新荷::金朝：元好问::绿叶阴浓，遍池亭水阁，偏趁凉多。海榴初绽，朵朵簇红罗。老燕携雏弄语，有高柳鸣蝉相和。骤雨过，珍珠乱撒，打遍新荷。人生百年有几，念良辰美景，休放虚过。穷通前定，何用苦张罗。命友邀宾玩赏，对芳樽浅酌低歌。且酩酊，任他两轮日月，来往如梭。
杂感::清代：黄景仁::仙佛茫茫两未成，只知独夜不平鸣。风蓬飘尽悲歌气，泥絮沾来薄幸名。十有九人堪白眼，百无—用是书生。莫因诗卷愁成谶，春鸟秋虫自作声。
忆秦娥::宋代：张元干::桃花萼。雨肥红绽东风恶。东风恶。长亭无寐，短书难托。征衫辜负深闺约。禁烟时候春罗薄。春罗薄。多应消瘦，可堪梳掠。
思远人·红叶黄花秋意晚::宋代：晏几道::红叶黄花秋意晚，千里念行客。飞云过尽，归鸿无信，何处寄书得。 泪弹不尽临窗滴。就砚旋研墨。渐写到别来，此情深处，红笺为无色。
更漏子·柳丝长::宋代：晏几道::柳丝长，桃叶小。深院断无人到。红日淡，绿烟晴。流莺三两声。 雪香浓，檀晕少。枕上卧枝花好。春思重，晓妆迟。寻思残梦时。
忆江南·多少泪::五代：李煜::多少泪，沾袖复横颐。心事莫将和泪滴，凤笙休向月明吹，肠断更无疑。
安定城楼::唐代：李商隐::迢递高城百尺楼，绿杨枝外尽汀洲。贾生年少虚垂泪，王粲春来更远游。永忆江湖归白发，欲回天地入扁舟。不知腐鼠成滋味，猜意鹓雏竟未休。
和张仆射塞下曲六首::唐代：卢纶::鹫翎金仆姑，燕尾绣蝥弧。独立扬新令，千营共一呼。林暗草惊风，将军夜引弓。平明寻白羽，没在石棱中。月黑雁飞高，单于夜遁逃。欲将轻骑逐，大雪满弓刀。野幕敞琼筵，羌戎贺劳旋。醉和金甲舞，雷鼓动山川。调箭又呼鹰，俱闻出世能。奔狐将迸雉，扫尽古丘陵。亭亭七叶贵，荡荡一隅清。他日题麟阁，唯应独不名。
山行留客::唐代：张旭::山光物态弄春晖，莫为轻阴便拟归。 纵使晴明无雨色，入云深处亦沾衣。
吊白居易::唐代：李忱::缀玉联珠六十年，谁教冥路作诗仙。浮云不系名居易，造化无为字乐天。童子解吟长恨曲，胡儿能唱琵琶篇。文章已满行人耳，一度思卿一怆然。
神童诗::宋代：汪洙::天子重英豪，文章教尔曹；万般皆下品，惟有读书高。少小须勤学，文章可立身；满朝朱紫贵，尽是读书人。学问勤中得，萤窗万卷书；三冬今足用，谁笑腹空虚。自小多才学，平生志气高；别人怀宝剑，我有笔如刀。朝为田舍郎，暮登天子堂；将相本无种，男儿当自强。学乃身之宝，儒为席上珍；君看为宰相，必用读书人。莫道儒冠误，诗书不负人；达而相天下，穷则善其身。遗子满赢金，何如教一经；姓名书锦轴，朱紫佐朝廷。古有千文义，须知学后通；圣贤俱间出，以此发蒙童。神童衫子短．袖大惹春风；未去朝天子，先来谒相公。年纪虽然小，文章日渐多；待看十五六，一举便登科。大比因时举，乡书以类升；名题仙桂籍，天府快先登。喜中青钱选，才高压俊英；萤窗新脱迹，雁塔早题名。年小初登第，皇都得意回；禹门三级浪，平地一声雷。一举登科目，双亲未老时；锦衣归故里，端的是男儿。玉殿传金榜，君恩赐状头；英雄三百辈，附我步瀛洲。慷慨丈夫志，生当忠孝门；为官须作相，及第必争先。宫殿召绕耸，街衢竞物华；风云今际会，千古帝王家。日月光天德，山河壮帝居；太平无以报，愿上万年书。久旱逢甘雨，他乡遇故知；洞房花烛夜，金榜题名时。土脉阳和动，韶华满眼新；一支梅破腊，万象渐回春。柳色浸衣绿，桃花映酒红；长安游冶子，日日醉春风。淑景余三月，莺花已半稀；浴沂谁氏子，三叹咏而归。数点雨余雨，一番寒食寒；杜鹃花发处，血泪染成丹。春到清明好，晴天锦绣纹；年年当此节，底事雨纷纷。风阁黄昏夜，开轩内晚凉；月华在户白，何处递荷香？一雨初收霁，金风特送凉；书窗应自爽，灯火夜偏长。庭下陈瓜果，云端闻彩车；争如郝隆子，只晒腹中书。九日龙山饮，黄花笑逐臣；醉看风落帽，舞爱月留人。昨日登高罢，今朝再举觞；菊荷何太苦，遭此两重阳。北帝方行令，天晴爱日和；农工新筑土，天庆纳嘉禾。檐外三竿日，新添一线长；登台观气象，云物喜呈祥。冬天更筹尽，春附斗柄回；寒暄一夜隔，客鬓两年催。解落三秋叶，能开二月花；过江千尺浪，入竹万杆斜。人在艳阳中，桃花映面红；年年二三月，底事笑春风。院落沉沉晓，花开白雪香；一枝轻带雨，泪湿贵妃妆。枝缀霜葩白，无言笑晓凤；清芳谁是侣，色间小桃红。倾国姿容别，多开富贵家；临轩一赏后，轻薄万千花。墙角一枝梅，凌寒独自开；遥知不是雪，为有暗香来。柯干如金石，心坚耐岁寒；平生谁结友，宜共竹松看。居可无君子，交情耐岁寒；春风频动处，日日报平安。春水满泗泽，夏云多奇峰；秋月扬明辉，冬岭秀孤松。诗酒琴棋客，风花雪月天；有名闲富贵，无事散神仙。道院迎仙客，书道隐相儒；庭裁栖凤竹，池养化龙鱼。春游芳草地，夏赏绿荷池；秋饮黄花酒，冬吟白雪诗。
元日::唐代：温庭筠::神耀破氛昏，新阳入晏温。绪风调玉吹，端日应铜浑。威凤跄瑶簴，升龙护璧门。雨旸春令煦，裘冕晬容尊。
旅宿::唐代：杜牧::旅馆无良伴，凝情自悄然。寒灯思旧事，断雁警愁眠。远梦归侵晓，家书到隔年。沧江好烟月，门系钓鱼船。
国风·唐风·羔裘::先秦：佚名::羔裘豹祛，自我人居居。岂无他人？维子之故。羔裘豹褎，自我人究究。岂无他人？维子之好。
寄外征衣::唐代：陈玉兰::夫戍边关妾在吴，西风吹妾妾忧夫。一行书信千行泪，寒到君边衣到无？
朝中措·平山堂::宋代：欧阳修::平山栏槛倚晴空，山色有无中。手种堂前垂柳，别来几度春风？文章太守，挥毫万字，一饮千钟。行乐直须年少，尊前看取衰翁。
潇湘神·斑竹枝::唐代：刘禹锡::斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。
少年游·润州作::宋代：苏轼::去年相送，余杭门外，飞雪似杨花。今年春尽，杨花似雪，犹不见还家。对酒卷帘邀明月，风露透窗纱。恰似姮娥怜双燕，分明照、画梁斜。
长相思·长相思::宋代：晏几道::长相思，长相思。若问相思甚了期，除非相见时。长相思，长相思。欲把相思说似谁，浅情人不知。
登楼赋::两汉：王粲::　　登兹楼以四望兮，聊暇日以销忧。览斯宇之所处兮，实显敞而寡仇。挟清漳之通浦兮， 倚曲沮之长洲。背坟衍之广陆兮，临皋隰之沃流。北弥陶牧，西接昭邱。华实蔽野，黍稷盈 畴。虽信美而非吾土兮，曾何足以少留！ 　　遭纷浊而迁逝兮，漫逾纪以迄今。情眷眷而怀归兮，孰忧思之可任？凭轩槛以遥望兮， 向北风而开襟。平原远而极目兮，蔽荆山之高岑。路逶迤而修迥兮，川既漾而济深。悲旧乡 之壅隔兮，涕横坠而弗禁。昔尼父之在陈兮，有归欤之叹音。钟仪幽而楚奏兮，庄舄显而越 吟。人情同于怀土兮，岂穷达而异心！ 　　惟日月之逾迈兮，俟河清其未极。冀王道之一平兮，假高衢而骋力。惧匏瓜之徒悬兮， 畏井渫之莫食。步栖迟以徙倚兮，白日忽其将匿。风萧瑟而并兴兮，天惨惨而无色。兽狂顾 以求群兮，鸟相鸣而举翼，原野阒其无人兮，征夫行而未息。心凄怆以感发兮，意忉怛而惨恻。循阶除而下降兮，气交愤于胸臆。夜参半而不寐兮，怅盘桓以反侧。 
七夕::唐代：罗隐::络角星河菡萏天，一家欢笑设红筵。应倾谢女珠玑箧，尽写檀郎锦绣篇。香帐簇成排窈窕，金针穿罢拜婵娟。铜壶漏报天将晓，惆怅佳期又一年。
王勃故事::宋代：宋祁::九月九日都督大宴滕王阁，宿命其婿作序以夸客，因出纸笔遍请客，莫敢当，至勃，泛然不辞。都督怒，起更衣，遣吏伺其文辄报。一再报，语益奇，乃矍然曰：“天才也!”请遂成文，极欢罢。勃属文，初不精思，先磨墨数升，则酣饮，引被覆面卧，及寤，援笔成篇，不易一字，时人谓勃为腹稿。
初入淮河四绝句·其三::宋代：杨万里::两岸舟船各背驰，波痕交涉亦难为。只余鸥鹭无拘管，北去南来自在飞。
雨中登岳阳楼望君山::宋代：黄庭坚::投荒万死鬓毛斑，生出瞿塘滟滪关。未到江南先一笑，岳阳楼上对君山。满川风雨独凭栏，绾结湘娥十二鬟。可惜不当湖水面，银山堆里看青山。 
望海潮·洛阳怀古::宋代：秦观::梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。
赠白马王彪·并序::魏晋：曹植::　　黄初四年五月，白马王、任城王与余俱朝京师、会节气。到洛阳，任城王薨。至七月，与白马王还国。后有司以二王归藩，道路宜异宿止，意毒恨之。盖以大别在数日，是用自剖，与王辞焉，愤而成篇。　　谒帝承明庐，逝将归旧疆。清晨发皇邑，日夕过首阳。伊洛广且深，欲济川无梁。泛舟越洪涛，怨彼东路长。顾瞻恋城阙，引领情内伤。　　太谷何寥廓，山树郁苍苍。霖雨泥我涂，流潦浩纵横。中逵绝无轨，改辙登高岗。修坂造云日，我马玄以黄。　　玄黄犹能进，我思郁以纡。郁纡将何念，亲爱在离居。本图相与偕，中更不克俱。鸱枭鸣衡轭，豺狼当路衢。苍蝇间白黑，谗巧令亲疏。欲还绝无蹊，揽辔止踟蹰。　　踟蹰亦何留？相思无终极。秋风发微凉，寒蝉鸣我侧。原野何萧条，白日忽西匿。归鸟赴乔林，翩翩厉羽翼。孤兽走索群，衔草不遑食。感物伤我怀，抚心长太息。　　太息将何为，天命与我违。奈何念同生，一往形不归。孤魂翔故域，灵柩寄京师。存者忽复过，亡殁身自衰。人生处一世，去若朝露晞。年在桑榆间，影响不能追。自顾非金石，咄唶令心悲。　　心悲动我神，弃置莫复陈。丈夫志四海，万里犹比邻。恩爱苟不亏，在远分日亲。何必同衾帱，然后展慇懃。忧思成疾疢，无乃儿女仁。仓卒骨肉情，能不怀苦辛？　　苦辛何虑思，天命信可疑。虚无求列仙，松子久吾欺。变故在斯须，百年谁能持？离别永无会，执手将何时？王其爱玉体，俱享黄髪期。收泪即长路，援笔从此辞。
无题·凤尾香罗薄几重::唐代：李商隐::凤尾香罗薄几重，碧文圆顶夜深缝。扇裁月魄羞难掩，车走雷声语未通。曾是寂寥金烬暗，断无消息石榴红。斑骓只系垂杨岸，何处西南任好风。
咏史二首·其二::唐代：李商隐::历览前贤国与家，成由勤俭破由奢。何须琥珀方为枕，岂得真珠始是车。远去不逢青海马，力穷难拔蜀山蛇。几人曾预南薰曲，终古苍梧哭翠华。
清平调·其三::唐代：李白::名花倾国两相欢，长得君王带笑看。解释春风无限恨，沉香亭北倚阑干。
出其东门::先秦：佚名::出其东门，有女如云。虽则如云，匪我思存。缟衣綦巾，聊乐我员。出其闉闍，有女如荼。虽则如荼，匪我思且。缟衣茹藘，聊可与娱。
国风·郑风·有女同车::先秦：佚名::有女同车，颜如舜华。将翱将翔，佩玉琼琚。彼美孟姜，洵美且都。有女同行，颜如舜英。将翱将翔，佩玉将将。彼美孟姜，德音不忘。
忆秦娥·娄山关::现代：毛泽东::西风烈，长空雁叫霜晨月。霜晨月，马蹄声碎，喇叭声咽。雄关漫道真如铁，而今迈步从头越。从头越，苍山如海，残阳如血。
木兰花·城上风光莺语乱::宋代：钱惟演::城上风光莺语乱，城下烟波春拍岸。绿杨芳草几时休，泪眼愁肠先已断。情怀渐觉成衰晚，鸾镜朱颜惊暗换。昔年多病厌芳尊，今日芳尊惟恐浅。
念奴娇·天南地北::元代：施耐庵::天南地北，问乾坤，何处可容狂客？借得山东烟水寨，来买凤城春色。翠袖围香，绛绡笼雪，一笑千金值。神仙体态，薄幸如何消得？想芦叶滩头，蓼花汀畔，皓月空凝碧。六六雁行连八九，只待金鸡消息。义胆包天，忠肝盖地，四海无人识。离愁万种，醉乡一夜头白。
为有::唐代：李商隐::为有云屏无限娇，凤城寒尽怕春宵。 无端嫁得金龟婿，辜负香衾事早朝。
寄令狐郎中::唐代：李商隐::嵩云秦树久离居，双鲤迢迢一纸书。 休问梁园旧宾客，茂陵秋雨病相如。
游洞庭湖五首·其二::唐代：李白::南湖秋水夜无烟，耐可乘流直上天。且就洞庭赊月色，将船买酒白云边。
出郊::明代：杨慎::高田如楼梯，平田如棋局。白鹭忽飞来，点破秧针绿。
清平乐·采芳人杳::宋代：张炎::采芳人杳，顿觉游情少。客里看春多草草，总被诗愁分了。去年燕子天涯，今年燕子谁家？ 三月休听夜雨，如今不是催花。
踏莎行·雪似梅花::宋代：吕本中::雪似梅花，梅花似雪。似和不似都奇绝。恼人风味阿谁知？请君问取南楼月。记得去年，探梅时节。老来旧事无人说。为谁醉倒为谁醒？到今犹恨轻离别。
客从远方来::两汉：佚名::客从远方来，遗我一端绮。相去万余里，故人心尚尔。文采双鸳鸯，裁为合欢被。著以长相思，缘以结不解。以胶投漆中，谁能别离此？
宿业师山房期丁大不至 / 宿业师山房待丁大不至::唐代：孟浩然::夕阳度西岭，群壑倏已暝。松月生夜凉，风泉满清听。樵人归欲尽，烟鸟栖初定。之子期宿来，孤琴候萝径。
杂诗三首 / 杂咏三首::唐代：王维::家住孟津河，门对孟津口。常有江南船，寄书家中否。君自故乡来，应知故乡事。来日绮窗前，寒梅著花未。已见寒梅发，复闻啼鸟声。心心视春草，畏向阶前生。
水调歌头·题西山秋爽图::清代：纳兰性德::空山梵呗静，水月影俱沉。悠然一境人外，都不许尘侵。岁晚忆曾游处，犹记半竿斜照，一抹界疏林。绝顶茅庵里，老衲正孤吟。云中锡，溪头钓，涧边琴。此生著几两屐，谁识卧游心？准拟乘风归去，错向槐安回首，何日得投簪。布袜青鞋约，但向画图寻。
大德歌·春::元代：关汉卿::子规啼，不如归，道是春归人未归。几日添憔悴，虚飘飘柳絮飞。一春鱼雁无消息，则见双燕斗衔泥。
端午日赐衣::唐代：杜甫::宫衣亦有名，端午被恩荣。细葛含风软，香罗叠雪轻。 自天题处湿，当暑著来清。意内称长短，终身荷圣情。
北风::先秦：佚名::北风其凉，雨雪其雱。惠而好我，携手同行。其虚其邪？既亟只且！北风其喈，雨雪其霏。惠而好我，携手同归。其虚其邪？既亟只且！莫赤匪狐，莫黑匪乌。惠而好我，携手同车。其虚其邪？既亟只且！
临江仙·庭院深深深几许::宋代：李清照::欧阳公作《蝶恋花》，有“深深深几许”之句，予酷爱之。用其语作“庭院深深”数阕，其声即旧《临江仙》也。庭院深深深几许？云窗雾阁常扃。柳梢梅萼渐分明。春归秣陵树，人老建康城。感月吟风多少事，如今老去无成。谁怜憔悴更凋零。试灯无意思，踏雪没心情。
伶官传序::宋代：欧阳修::　　呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣。　　世言晋王之将终也，以三矢赐庄宗而告之曰：“梁，吾仇也；燕王，吾所立，契丹与吾约为兄弟，而皆背晋以归梁。此三者，吾遗恨也。与尔三矢，尔其无忘乃父之志！”庄宗受而藏之于庙。其后用兵，则遣从事以一少牢告庙，请其矢，盛以锦囊，负而前驱，及凯旋而纳之。　　方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼，乱者四应，仓皇东出，未及见贼而士卒离散，君臣相顾，不知所归，至于誓天断发，泣下沾襟，何其衰也！岂得之难而失之易欤？抑本其成败之迹， 而皆自于人欤？《书》曰：“满招损，谦受益。” 忧劳可以兴国，逸豫可以亡身，自然之理也。　　故方其盛也，举天下豪杰，莫能与之争；及其衰也，数十伶人困之，而身死国灭，为天下笑。夫祸患常积于忽微，而智勇多困于所溺，岂独伶人也哉！
对楚王问::先秦：宋玉::　　楚襄王问于宋玉曰：“先生其有遗行与？何士民众庶不誉之甚也！”　　宋玉对曰：“唯，然，有之！愿大王宽其罪，使得毕其辞。客有歌于郢中者，其始曰《下里》、《巴人》，国中属而和者数千人。其为《阳阿》、《薤露》，国中属而和者数百人。其为《阳春》、《白雪》，国中有属而和者，不过数十人。引商刻羽，杂以流徵，国中属而和者，不过数人而已。是其曲弥高，其和弥寡。　　故鸟有凤而鱼有鲲。凤皇上击九千里，绝云霓，负苍天，足乱浮云，翱翔乎杳冥之上。夫蕃篱之鷃，岂能与之料天地之高哉？鲲鱼朝发昆仑之墟，暴鬐于碣石，暮宿于孟诸。夫尺泽之鲵，岂能与之量江海之大哉？故非独鸟有凤而鱼有鲲，士亦有之。夫圣人瑰意琦行，超然独处，世俗之民，又安知臣之所为哉？” 
送紫岩张先生北伐::宋代：岳飞::号令风霆迅，天声动北陬。长驱渡河洛，直捣向燕幽。马蹀阏氏血，旗袅可汗头。归来报明主，恢复旧神州。
绝句漫兴九首·其五::唐代：杜甫::肠断春江欲尽头，杖藜徐步立芳洲。颠狂柳絮随风去，轻薄桃花逐水流。
夏日杂诗::清代：陈文述::水窗低傍画栏开，枕簟萧疏玉漏催。一夜雨声凉到梦，万荷叶上送秋来。
长相思·雨::宋代：万俟咏::一声声，一更更。窗外芭蕉窗里灯，此时无限情。梦难成，恨难平。不道愁人不喜听，空阶滴到明。
声声慢·秋声::宋代：蒋捷::黄花深巷，红叶低窗，凄凉一片秋声。豆雨声来，中间夹带风声。疏疏二十五点，丽谯门、不锁更声。故人远，问谁摇玉佩，檐底铃声？彩角声吹月堕，渐连营马动，四起笳声。闪烁邻灯，灯前尚有砧声。知他诉愁到晓，碎哝哝、多少蛩声！诉未了，把一半、分与雁声。
筹笔驿::唐代：罗隐::抛掷南阳为主忧，北征东讨尽良筹。时来天地皆同力，运去英雄不自由。千里山河轻孺子，两朝冠剑恨谯周。唯余岩下多情水，犹解年年傍驿流。
咏田家 / 伤田家::唐代：聂夷中::二月卖新丝，五月粜新谷。医得眼前疮，剜却心头肉。我愿君王心，化作光明烛。不照绮罗筵，只照逃亡屋。
惠州一绝 / 食荔枝::宋代：苏轼::罗浮山下四时春，卢橘杨梅次第新。日啖荔枝三百颗，不辞长作岭南人。（不辞 一作：不妨）
上枢密韩太尉书::宋代：苏辙::　　太尉执事：辙生好为文，思之至深。以为文者气之所形，然文不可以学而能，气可以养而致。孟子曰：“我善养吾浩然之气。”今观其文章，宽厚宏博，充乎天地之间，称其气之小大。太史公行天下，周览四海名山大川，与燕、赵间豪俊交游，故其文疏荡，颇有奇气。此二子者，岂尝执笔学为如此之文哉？其气充乎其中而溢乎其貌，动乎其言而见乎其文，而不自知也。　　辙生十有九年矣。其居家所与游者，不过其邻里乡党之人；所见不过数百里之间，无高山大野可登览以自广；百氏之书，虽无所不读，然皆古人之陈迹，不足以激发其志气。恐遂汩没，故决然舍去，求天下奇闻壮观，以知天地之广大。过秦、汉之故都，恣观终南、嵩、华之高，北顾黄河之奔流，慨然想见古之豪杰。至京师，仰观天子宫阙之壮，与仓廪、府库、城池、苑囿之富且大也，而后知天下之巨丽。见翰林欧阳公，听其议论之宏辩，观其容貌之秀伟，与其门人贤士大夫游，而后知天下之文章聚乎此也。太尉以才略冠天下，天下之所恃以无忧，四夷之所惮以不敢发，入则周公、召公，出则方叔、召虎。而辙也未之见焉。　　且夫人之学也，不志其大，虽多而何为？辙之来也，于山见终南、嵩、华之高，于水见黄河之大且深，于人见欧阳公，而犹以为未见太尉也。故愿得观贤人之光耀，闻一言以自壮，然后可以尽天下之大观而无憾者矣。　　辙年少，未能通习吏事。向之来，非有取于斗升之禄，偶然得之，非其所乐。然幸得赐归待选，使得优游数年之间，将以益治其文，且学为政。太尉苟以为可教而辱教之，又幸矣！
春雁::明代：王恭::春风一夜到衡阳，楚水燕山万里长。莫道春来便归去，江南虽好是他乡。
哀郢::先秦：屈原::皇天之不纯命兮，何百姓之震愆。民离散而相失兮，方仲春而东迁。去故乡而就远兮，遵江夏以流亡。出国门而轸怀兮，甲之朝吾以行。发郢都而去闾兮，怊荒忽之焉极。楫齐杨以容与兮，哀见君而不再得。望长楸而太息兮，涕淫淫其若霰。过夏首而西浮兮，顾龙门而不见。心婵媛而伤怀兮，眇不知其所蹠。顺风波以从流兮，焉洋洋而为客。凌阳侯之泛滥兮，忽翱翔之焉薄。心絓结而不解兮，思蹇产而不释。将运舟而下浮兮，上洞庭而下江。去终古之所居兮，今逍遥而来东。羌灵魂之欲归兮，何须臾而忘反。背夏浦而西思兮，哀故都之日远。登大坟以远望兮，聊以舒吾忧心。哀州土之平乐兮，悲江介之遗风。当陵阳之焉至兮，淼南渡之焉如。曾不知夏之为丘兮，孰两东门之可芜。心不怡之长久兮，忧与愁其相接。惟郢路之辽远兮，江与夏之不可涉。忽若去不信兮，至今九年而不复。惨郁郁而不通兮，蹇侘傺而含戚。外承欢之汋约兮，谌荏弱而难持。忠湛湛而愿进兮，妒被离而障之。尧舜之抗行兮，瞭杳杳而薄天。众谗人之嫉妒兮，被以不慈之伪名。憎愠惀之修美兮，好夫人之慷慨。众踥蹀而日进兮，美超远而逾迈。乱曰：曼余目以流观兮，冀一反之何时。鸟飞反故乡兮，狐死必首丘。信非吾罪而弃逐兮，何日夜而忘之。
少年行四首·其三::唐代：令狐楚::弓背霞明剑照霜，秋风走马出咸阳。未收天子河湟地，不拟回头望故乡。
清平乐·春晚::宋代：王安国::留春不住，费尽莺儿语。满地残红宫锦污，昨夜南园风雨。小怜初上琵琶，晓来思绕天涯。不肯画堂朱户，春风自在杨花。
清平乐·春晚::宋代：王安国::留春不住，费尽莺儿语。满地残红宫锦污，昨夜南园风雨。小怜初上琵琶，晓来思绕天涯。不肯画堂朱户，春风自在杨花。
木兰花慢·滁州送范倅::宋代：辛弃疾::老来情味减，对别酒，怯流年。况屈指中秋，十分好月，不照人圆。无情水都不管；共西风、只管送归船。秋晚莼鲈江上，夜深儿女灯前。征衫，便好去朝天，玉殿正思贤。想夜半承明，留教视草，却遣筹边。长安故人问我，道愁肠殢酒只依然。目断秋霄落雁，醉来时响空弦。
六州歌头·长淮望断::宋代：张孝祥::长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力，洙泗上，弦歌地，亦膻腥。隔水毡乡，落日牛羊下，区脱纵横。看名王宵猎，骑火一川明。笳鼓悲鸣。遣人惊。 念腰间箭，匣中剑，空埃蠹，竟何成。时易失，心徒壮，岁将零。渺神京。干羽方怀远，静烽燧，且休兵。冠盖使，纷驰骛，若为情。闻道中原遗老，常南望、翠葆霓旌。使行人到此，忠愤气填膺。有泪如倾。
不见::唐代：杜甫::不见李生久，佯狂真可哀。世人皆欲杀，吾意独怜才。敏捷诗千首，飘零酒一杯。匡山读书处，头白好归来。
岁暮::唐代：杜甫::岁暮远为客，边隅还用兵。烟尘犯雪岭，鼓角动江城。天地日流血，朝廷谁请缨？济时敢爱死？寂寞壮心惊！
观公孙大娘弟子舞剑器行::唐代：杜甫::大历二年十月十九日，夔府别驾元持宅，见临颍李十二娘 舞剑器，壮其蔚跂，问其所师，曰：“余公孙大娘弟子也。” 开元五载，余尚童稚，记于郾城观公孙氏，舞剑器浑脱， 浏漓顿挫，独出冠时，自高头宜春梨园二伎坊内人洎外供奉， 晓是舞者，圣文神武皇帝初，公孙一人而已。 玉貌锦衣，况余白首，今兹弟子，亦非盛颜。 既辨其由来，知波澜莫二，抚事慷慨，聊为《剑器行》。 昔者吴人张旭，善草书帖，数常于邺县见公孙大娘舞西河剑器，自此草书长进，豪荡感激，即公孙可知矣。昔有佳人公孙氏，一舞剑器动四方。观者如山色沮丧，天地为之久低昂。霍如羿射九日落，矫如群帝骖龙翔。来如雷霆收震怒，罢如江海凝清光。绛唇珠袖两寂寞，晚有弟子传芬芳。临颍美人在白帝，妙舞此曲神扬扬。与余问答既有以，感时抚事增惋伤。先帝侍女八千人，公孙剑器初第一。五十年间似反掌，风尘倾动昏王室。梨园弟子散如烟，女乐余姿映寒日。金粟堆前木已拱，瞿唐石城草萧瑟。玳筵急管曲复终，乐极哀来月东出。老夫不知其所往，足茧荒山转愁疾。
春中田园作::唐代：王维::屋上春鸠鸣，村边杏花白。持斧伐远扬，荷锄觇泉脉。 归燕识故巢，旧人看新历。临觞忽不御，惆怅远行客。
小雅·谷风::先秦：佚名::习习谷风，维风及雨。将恐将惧，维予与女。将安将乐，女转弃予。习习谷风，维风及颓。将恐将惧，置予于怀。将安将乐，弃予如遗。习习谷风，维山崔嵬。无草不死，无木不萎。忘我大德，思我小怨。
北门::先秦：佚名::出自北门，忧心殷殷。终窭且贫，莫知我艰。已焉哉！天实为之，谓之何哉！王事适我，政事一埤益我。我入自外，室人交徧谪我。已焉哉！天实为之，谓之何哉！王事敦我，政事一埤遗我。我入自外，室人交徧摧我。已焉哉！天实为之，谓之何哉！
声声慢::宋代：王沂孙::高寒户牖，虚白尊罍，千山尽入孤光。玉影如空，天葩暗落清香。平生此兴不浅，记当年、独据胡床。怎知道，是岁华换却，处处堪伤。已是南楼曲断，纵疏花淡月，也只凄凉。冷雨斜风，何况独掩西窗。天涯故人总老，谩相思、永夜相望。断梦远，趁秋声、一片渡江。
卜算子·感旧::宋代：苏轼::蜀客到江南，长忆吴山好。吴蜀风流自古同，归去应须早。还与去年人，共藉西湖草。莫惜尊前仔细看，应是容颜老。
临江仙·夜到扬州席上作::宋代：苏轼::尊酒何人怀李白，草堂遥指江东。珠帘十里卷香风。花开又花谢，离恨几千重。轻舸渡江连夜到，一时惊笑衰容。语音犹自带吴侬。夜阑对酒处，依旧梦魂中。
采桑子·清明上巳西湖好::宋代：欧阳修::清明上巳西湖好，满目繁华。争道谁家。绿柳朱轮走钿车。 游人日暮相将去，醒醉喧哗。路转堤斜。直到城头总是花。
送人东游::唐代：温庭筠::荒戍落黄叶，浩然离故关。高风汉阳渡，初日郢门山。江上几人在，天涯孤棹还。何当重相见，樽酒慰离颜。
荷花::唐代：李商隐::都无色可并，不奈此香何。瑶席乘凉设，金羁落晚过。 回衾灯照绮，渡袜水沾罗。预想前秋别，离居梦棹歌。
马诗二十三首::唐代：李贺::龙脊贴连钱，银蹄白踏烟。无人织锦韂，谁为铸金鞭。腊月草根甜，天街雪似盐。未知口硬软，先拟蒺藜衔。忽忆周天子，驱车上玉山。鸣驺辞凤苑，赤骥最承恩。此马非凡马，房星本是星。向前敲瘦骨，犹自带铜声。大漠沙如雪，燕山月似钩。何当金络脑，快走踏清秋。饥卧骨查牙，粗毛刺破花。鬣焦珠色落，发断锯长麻。西母酒将阑，东王饭已干。君王若燕去，谁为曳车辕？赤兔无人用，当须吕布骑。吾闻果下马，羁策任蛮儿。飂叔去匆匆，如今不豢龙。夜来霜压栈，骏骨折西风。催榜渡乌江，神骓泣向风。君王今解剑，何处逐英雄？内马赐宫人，银鞯刺麒麟。午时盐坂上，蹭蹬溘风尘。批竹初攒耳，桃花未上身。他时须搅阵，牵去借将军。宝玦谁家子，长闻侠骨香。堆金买骏骨，将送楚襄王。香幞赭罗新，盘龙蹙蹬鳞。回看南陌上，谁道不逢春？不从桓公猎，何能伏虎威？一朝沟陇出，看取拂云飞。唐剑斩隋公，拳毛属太宗。莫嫌金甲重，且去捉飘风。白铁锉青禾，砧间落细莎。世人怜小颈，金埒畏长牙。伯乐向前看，旋毛在腹间。只今掊白草，何日蓦青山？萧寺驮经马，元从竺国来。空知有善相，不解走章台。重围如燕尾，宝剑似鱼肠。欲求千里脚，先采眼中光。暂系腾黄马，仙人上彩楼。须鞭玉勒吏，何事谪高州？汉血到王家，随鸾撼玉珂。少君骑海上，人见是青骡。武帝爱神仙，烧金得紫烟。厩中皆肉马，不解上青天。
归雁::唐代：钱起::潇湘何事等闲回，水碧沙明两岸苔。 二十五弦弹夜月，不胜清怨却飞来。
送友人入蜀::唐代：李白::见说蚕丛路，崎岖不易行。山从人面起，云傍马头生。芳树笼秦栈，春流绕蜀城。升沉应已定，不必问君平。
国风·郑风·褰裳::先秦：佚名::子惠思我，褰裳涉溱。子不我思，岂无他人？狂童之狂也且！子惠思我，褰裳涉洧。子不我思，岂无他士？狂童之狂也且！
唐雎说信陵君::先秦：佚名::　　信陵君杀晋鄙，救邯郸，破秦人，存赵国，赵王自郊迎。　　唐雎谓信陵君曰：“臣闻之曰：事有不可知者，有不可不知者；有不可忘者，有不可不忘者。”信陵君曰：“何谓也？”对曰：“人之憎我也，不可不知也；吾憎人也，不可得而知也。人之有德于我也，不可忘也；吾有德于人也，不可不忘也。今君杀晋鄙，救邯郸，破秦人，存赵国，此大德也。今赵王自郊迎，卒然见赵王，愿君之忘之也。”信陵君曰：“无忌谨受教。” 
鹧鸪天·别情::宋代：聂胜琼::玉惨花愁出凤城，莲花楼下柳青青。尊前一唱阳关曲，别个人人第五程。寻好梦，梦难成。有谁知我此时情，枕前泪共阶前雨，隔个窗儿滴到明。
虎求百兽::两汉：刘向::荆宣王问群臣曰：“吾闻北方之畏昭奚恤也，果诚何如？”群臣莫对。江乙对曰：“虎求百兽而食之，得狐。狐曰：‘子无敢食我也！天帝使我长百兽。今子食我，是逆天帝命也！子以我为不信，吾为子先行，子随我后，观百兽之见我而敢不走乎？”虎以为然，故遂与之行。兽见之，皆走。虎不知兽畏己而走也，以为畏狐也。今王之地五千里，带甲百万，而专属之于昭奚恤，故北方之畏奚恤也，其实畏王之甲兵也！犹百兽之畏虎也！”
绝句::宋代：吴涛::游子春衫已试单，桃花飞尽野梅酸。怪来一夜蛙声歇，又作东风十日寒。
桓灵时童谣::两汉：佚名::举秀才，不知书。举孝廉，父别居。寒素清白浊如泥，高第良将怯如鸡。
山坡羊·道情::元代：宋方壶::青山相待，白云相爱，梦不到紫罗袍共黄金带。一茅斋，野花开。管甚谁家兴废谁成败，陋巷箪瓢亦乐哉。贫，气不改；达，志不改。
己亥杂诗（三百十五首选四）::清代：龚自珍::其八太行一脉走蝹蜿，莽莽畿西虎气蹲。送我摇鞭竟东去，此山不语看中原。其八十三只筹一缆十夫多，细算千艘渡此河。我亦曾穈太仓粟，夜闻邪许泪滂沱！（五月十二日抵淮埔作） 其八十七故人横海拜将军，侧立南天未蕆勋。我有阴符三百字，蜡丸难寄惜雄文。 其一百三十陶潜酷似卧龙豪，万古浔阳松菊高；莫信诗人竟平淡，二分梁甫一分骚。
添字丑奴儿·窗前谁种芭蕉树::宋代：李清照::窗前谁种芭蕉树，阴满中庭。阴满中庭。叶叶心心，舒卷有馀清。伤心枕上三更雨，点滴霖霪。点滴霖霪。愁损北人，不惯起来听。
南乡子·重九涵辉楼呈徐君猷::宋代：苏轼::霜降水痕收。浅碧鳞鳞露远洲。酒力渐消风力软，飕飕。破帽多情却恋头。佳节若为酬。但把清尊断送秋。万事到头都是梦，休休。明日黄花蝶也愁。
蝶恋花·海燕双来归画栋::宋代：欧阳修::海燕双来归画栋。帘影无风，花影频移动。半醉腾腾春睡重。绿鬟堆枕香云拥。 翠被双盘金缕凤。忆得前春，有个人人共。花里黄莺时一弄。日斜惊起相思梦。
冬日归旧山::唐代：李白::未洗染尘缨，归来芳草平。一条藤径绿，万点雪峰晴。 地冷叶先尽，谷寒云不行。嫩篁侵舍密，古树倒江横。 白犬离村吠，苍苔壁上生。穿厨孤雉过，临屋旧猿鸣。 木落禽巢在，篱疏兽路成。拂床苍鼠走，倒箧素鱼惊。 洗砚修良策，敲松拟素贞。此时重一去，去合到三清。
清江引·秋怀::元代：张可久::西风信来家万里，问我归期未？雁啼红叶天，人醉黄花地，芭蕉雨声秋梦里。
菩萨蛮·枕前发尽千般愿::五代：佚名::枕前发尽千般愿，要休且待青山烂。水面上秤锤浮，直待黄河彻底枯。白日参辰现，北斗回南面。休即未能休，且待三更见日头。
别滁::宋代：欧阳修::花光浓烂柳轻明，酌酒花前送我行。我亦且如常日醉，莫教弦管作离声。
天净沙·宁可少活十年::元代：严忠济::宁可少活十年，休得一日无权，大丈夫时乖命蹇。有朝一日天随人愿，赛田文养客三千。
点绛唇·花信来时::宋代：晏几道::花信来时，恨无人似花依旧。又成春瘦，折断门前柳。天与多情，不与长相守。分飞后，泪痕和酒，占了双罗袖。
杂诗二首::魏晋：曹丕::漫漫秋夜长，烈烈北风凉。展转不能寐，披衣起彷徨。彷徨忽已久，白露沾我裳。俯视清水波，仰看明月光。天汉回西流，三五正纵横。草虫鸣何悲，孤雁独南翔。郁郁多悲思，绵绵思故乡。愿飞安得翼，欲济河无梁。向风长叹息，断绝我中肠。西北有浮云，亭亭如车盖。惜我时不遇，适与飘风会。吹我东南行，行行至吴会。吴会非吾乡，安能久留滞。弃置勿复陈，客子常畏人。
长安夜雨::唐代：薛逢::滞雨通宵又彻明，百忧如草雨中生。心关桂玉天难晓，运落风波梦亦惊。压树早鸦飞不散，到窗寒鼓湿无声。当年志气俱消尽，白发新添四五茎。
塞下曲::唐代：李益::伏波惟愿裹尸还，定远何须生入关。 莫遣只轮归海窟，仍留一箭射天山。
万山潭作::唐代：孟浩然::垂钓坐磐石，水清心亦闲。鱼行潭树下，猿挂岛藤间。游女昔解佩，传闻于此山。求之不可得，沿月棹歌还。
送魏万之京::唐代：李颀::朝闻游子唱离歌，昨夜微霜初渡河。鸿雁不堪愁里听，云山况是客中过。关城树色催寒近，御苑砧声向晚多。莫见长安行乐处，空令岁月易蹉跎。
八月十五夜桃源玩月::唐代：刘禹锡::尘中见月心亦闲，况是清秋仙府间。凝光悠悠寒露坠，此时立在最高山。碧虚无云风不起，山上长松山下水。群动悠然一顾中，天高地平千万里。少君引我升玉坛，礼空遥请真仙官。云拼欲下星斗动，天乐一声肌骨寒。金霞昕昕渐东上，轮欹影促犹频望。绝景良时难再并，他年此日应惆怅。
鄂州南楼书事::宋代：黄庭坚::四顾山光接水光，凭栏十里芰荷香。清风明月无人管，并作南楼一味凉。
五月十九日大雨::明代：刘基::风驱急雨洒高城，云压轻雷殷地声。雨过不知龙去处，一池草色万蛙鸣。
沁园春·题潮阳张许二公庙::宋代：文天祥::为子死孝，为臣死忠，死又何妨。自光岳气分，士无全节；君臣义缺，谁负刚肠。骂贼睢阳，爱君许远，留取声名万古香。后来者，无二公之操，百炼之钢。人生翕歘云亡。好烈烈轰轰做一场。使当时卖国，甘心降虏，受人唾骂，安得流芳。古庙幽沉，仪容俨雅，枯木寒鸦几夕阳。邮亭下，有奸雄过此，仔细思量。
南柯子·十里青山远::宋代：仲殊::十里青山远，潮平路带沙。数声啼鸟怨年华。又是凄凉时候，在天涯。白露收残月，清风散晓霞。绿杨堤畔问荷花：记得年时沽酒，那人家？
浣溪沙·送梅庭老赴上党学官::宋代：苏轼::门外东风雪洒裾，山头回首望三吴。不应弹铗为无鱼。上党从来天下脊，先生元是古之儒。时平不用鲁连书。
重别周尚书::南北朝：庾信::阳关万里道，不见一人归。惟有河边雁，秋来南向飞。
绝句::唐代：贾岛::海底有明月，圆于天上轮。得之一寸光，可买千里春。
口号::唐代：贾岛::中夜忽自起，汲此百尺泉。林木含白露，星斗在青天。
赠头陀师::唐代：刘商::少壮从戎马上飞，雪山童子未缁衣。 秋山年长头陀处，说我军前射虎归。
岁暮归南山 / 归故园作 / 归终南山::唐代：孟浩然::北阙休上书，南山归敝庐。不才明主弃，多病故人疏。 白发催年老，青阳逼岁除。永怀愁不寐，松月夜窗虚。
葛生::先秦：佚名::葛生蒙楚，蔹蔓于野。予美亡此，谁与？独处？葛生蒙棘，蔹蔓于域。予美亡此，谁与？独息？角枕粲兮，锦衾烂兮。予美亡此，谁与？独旦？夏之日，冬之夜。百岁之后，归于其居。冬之夜，夏之日。百岁之后，归于其室。
上林赋::两汉：司马相如::　　亡是公听然而笑曰：“楚则失矣，而齐亦未为得也。夫使诸侯纳贡者，非为财币，所以述职也。封疆画界者，非为守御，所以禁淫也。今齐列为东藩，而外私肃慎，捐国逾限，越海而田，其于义固未可也。且二君之论，不务明君臣之义，正诸侯之礼，徒事争于游戏之乐，苑囿之大，欲以奢侈相胜，荒淫相越，此不可以扬名发誉，而适足以贬君自损也。　　“且夫齐楚之事，又乌足道乎！君未睹夫巨丽也，独不闻天子之上林乎？左苍梧，右西极。丹水更其南，紫渊径其北。终始灞浐，出入泾渭；酆镐潦潏，纡馀委蛇，经营乎其内。荡荡乎八川分流，相背而异态。东西南北，驰骛往来，出乎椒丘之阙，行乎洲淤之浦，经乎桂林之中，过乎泱漭之野。汩乎混流，顺阿而下，赴隘狭之口，触穹石，激堆埼，沸乎暴怒，汹涌澎湃。滭弗宓汩，逼侧泌瀄。横流逆折，转腾潎冽，滂濞沆溉。穹隆云桡，宛潬胶戾。逾波趋浥，涖涖下濑。批岩冲拥，奔扬滞沛。临坻注壑，瀺灂霣坠，沈沈隐隐，砰磅訇礚，潏潏淈淈，湁潗鼎沸。驰波跳沫，汩濦漂疾。悠远长怀，寂漻无声，肆乎永归。然后灏溔潢漾，安翔徐回，翯乎滈滈，东注太湖，衍溢陂池。于是乎鲛龙赤螭，??渐离，鰅鰫鳍鮀，禺禺魼鳎，揵鳍掉尾，振鳞奋翼，潜处乎深岩，鱼鳖讙声，万物众伙。明月珠子，的砾江靡。蜀石黄碝，水玉磊砢，磷磷烂烂，采色澔汗，藂积乎其中。鸿鹔鹄鸨，鴐 鹅属玉，交精旋目，烦鹜庸渠，箴疵?卢，群浮乎其上，泛淫泛滥，随风澹淡，与波摇荡，奄薄水渚，唼喋菁藻，咀嚼菱藕。　　“于是乎崇山矗矗，巃嵷崔巍，深林巨木，崭岩参嵳，九嵕嶻嶭。南山峨峨，岩陁甗崎，摧崣崛崎。振溪通谷，蹇产沟渎，谽呀豁閕。阜陵别岛，崴磈葨廆，丘虚堀礨，隐辚郁垒，登降施靡，陂池貏豸，沇溶淫鬻，散涣夷陆，亭皋千里，靡不被筑。揜以绿蕙，被以江蓠，糅以蘪芜，杂以留夷。布结缕，攒戾莎，揭车衡兰，槀本射干，茈姜蘘荷，葴持若荪，鲜支黄砾，蒋苎青薠，布濩闳泽，延曼太原。离靡广衍，应风披靡，吐芳扬烈，郁郁菲菲，众香发越，肸蚃布写，晻薆咇茀。　　“于是乎周览泛观，缜纷轧芴，芒芒恍忽。视之无端，察之无涯，日出东沼，入乎西陂。其南则隆冬生长，涌水跃波。其兽则?旄貘嫠，沈牛麈麋，赤首圜题，穷奇象犀。其北则盛夏含冻裂地，涉冰揭河。其兽则麒麟角端，騊駼橐驼，蛩蛩驒騱，駃騠驴骡六庵注。　　“于是乎离宫别馆，弥山跨谷，高廊四注，重坐曲阁，华榱璧珰，辇道纚属，步櫩周流，长途中宿。夷嵕筑堂，累台增成，岩窔洞房，頫杳眇而无见，仰攀橑而扪天，奔星更于闺闼，宛虹扦于楯轩，青龙蚴蟉于东箱，象舆婉僤于西清，灵圄燕于闲馆，偓佺之伦，暴于南荣。醴泉涌于清室，通川过于中庭。盘石振崖，嵚岩倚倾。嵯峨磼礏，刻削峥嵘。玫瑰碧琳，珊瑚丛生，琘玉旁唐，玢豳文鳞，赤瑕驳荦，杂臿其间，晁采琬琰，和氏出焉。　　“于是乎卢橘夏熟，黄甘橙楱，枇杷橪柿，亭奈厚朴，梬枣杨梅，樱桃蒲陶，隐夫薁棣，答沓离支，罗乎后宫，列乎北园。崒丘陵，下平原，扬翠叶，扤紫茎，发红华，垂朱荣，煌煌扈扈，照曜钜野。沙棠栎槠，华枫枰栌，留落胥邪，仁频并闾，欃檀木兰，豫章女贞，长千仞，大连抱，夸条直畅，实叶葰楙，攒立丛倚，连卷欐佹，崔错癹骫，坑衡閜砢，垂条扶疏，落英幡纚，纷溶箾蔘，猗狔从风，藰莅卉歙，盖象金石之声，管籥之音。偨池茈虒，旋还乎后宫，杂袭絫辑，被山缘谷，循阪下隰，视之无端，究之无穷。　　“于是乎玄猨素雌，蜼玃飞鸓，蛭蜩蠼猱，獑胡豰蛫，栖息乎其间。长啸哀鸣，翩幡互经。夭蟜枝格，偃蹇杪颠。隃绝梁，腾殊榛，捷垂条，掉希间，牢落陆离，烂漫远迁。若此者数百千处。娱游往来，宫宿馆舍，庖厨不徙，后宫不移，百官备具。　　“于是乎背秋涉冬，天子校猎。乘镂象，六玉虬，拖蜺旌，靡云旗，前皮轩，后道游。孙叔奉辔，卫公参乘，扈从横行，出乎四校之中。鼓严簿，纵猎者，河江为阹，泰山为橹，车骑雷起，殷天动地，先后陆离，离散别追。淫淫裔裔，缘陵流泽，云布雨施。生貔豹，搏豺狼，手熊罴，足壄羊，蒙鹖苏，绔白虎，被班文，跨壄马，凌三嵕之危，下碛历之坻。径峻赴险，越壑厉水。椎蜚廉，弄獬豸，格虾蛤，鋋猛氏，羂騕褭，射封豕。箭不苟害，解脰陷脑，弓不虚发，应声而倒。于是乘舆弭节徘徊，翱翔往来，睨部曲之进退，览将帅之变态。然后侵淫促节，儵夐远去，流离轻禽，蹴履狡兽。轊白鹿，捷狡兔，轶赤电，遗光耀。追怪物，出宇宙，弯蕃弱，满白羽，射游枭，栎蜚遽。择肉而后发，先中而命处，弦矢分，艺殪仆。然后扬节而上浮，凌惊风，历骇猋，乘虚无，与神俱。躏玄鹤，乱昆鸡，遒孔鸾，促鵔鸃，拂翳鸟，捎凤凰，捷鹓鶵，揜焦明。道尽途殚，回车而还。消遥乎襄羊，降集乎北纮，率乎直指，晻乎反乡。蹷石阙，历封峦，过鳷鹊，望露寒，下棠梨，息宜春，西驰宣曲，濯鹢牛首，登龙台，掩细柳。观士大夫之勤略，均猎者之所得获，徒车之所轥轹，步骑之所蹂若，人臣之所蹈籍，与其穷极倦谻，惊惮詟伏，不被创刃而死者，他他籍籍，填坑满谷，掩平弥泽。　　“于是乎游戏懈怠，置酒乎颢天之台，张乐乎轇輵之宇。撞千石之钟，立万石之虡，建翠华之旗，树灵鼍之鼓，奏陶唐氏之舞，听葛天氏之歌，千人唱，万人和，山陵为之震动，川谷为之荡波。巴渝宋蔡，淮南干遮，文成颠歌，族居递奏，金鼓迭起，铿鎗闛鞈，洞心骇耳。荆吴郑卫之声，韶濩武象之乐，阴淫案衍之音，鄢郢缤纷，激楚结风。俳优侏儒，狄鞮之倡，所以娱耳目乐心意者，丽靡烂漫于前，靡曼美色于后。若夫青琴、宓妃之徒，绝殊离俗，妖冶娴都，靓妆刻饰，便嬛绰约，柔桡嫚嫚，妩媚孅弱。曳独茧之褕绁，眇阎易以恤削，便姗嫳屑，与俗殊服，芬芳沤郁，酷烈淑郁；皓齿粲烂，宜笑的皪；长眉连娟，微睇绵藐，色授魂与，心愉于侧。　　“于是酒中乐酣，天子芒然而思，似若有亡，曰：‘嗟乎！此大奢侈。朕以览听馀闲，无事弃日，顺天道以杀伐，时休息于此。恐后叶靡丽，遂往而不返，非所以为继嗣创业垂统也。’于是乎乃解酒罢猎，而命有司曰：‘地可垦辟，悉为农郊，以赡萌隶，隤墙填堑，使山泽之人得至焉。实陂池而勿禁，虚宫馆而勿仞，发仓廪以救贫穷，补不足，恤鳏寡，存孤独，出德号，省刑罚，改制度，易服色，革正朔，与天下为更始。’　　“于是历吉日以斋戒，袭朝服，乘法驾，建华旗，鸣玉鸾，游于六艺之囿，驰骛乎仁义之涂，览观《春秋》之林，射《狸首》，兼《驺虞》，弋玄鹤，舞干戚，载云?，揜群雅，悲《伐檀》，乐乐胥，修容乎礼园，翱翔乎书圃，述《易》道，放怪兽，登明堂，坐清庙，次群臣，奏得失，四海之内，靡不受获。于斯之时，天下大说，乡风而听，随流而化，芔然兴道而迁义，刑错而不用，德隆于三王，而功羡于五帝。若此故猎，乃可喜也。若夫终日驰骋，劳神苦形，罢车马之用，抏士卒之精，费府库之财，而无德厚之恩，务在独乐，不顾众庶，亡国家之政，贪雉兔之获，则仁者不繇也。从此观之，齐楚之事，岂不哀哉！地方不过千里，而囿居九百，是草木不得垦辟，而人无所食也。夫以诸侯之细，而乐万乘之侈，仆恐百姓被其尤也。”　　于是二子愀然改容，超若自失，逡巡避席，曰：“鄙人固陋，不知忌讳，乃今日见教，谨受命矣。”
送陈秀才还沙上省墓::明代：高启::满衣血泪与尘埃，乱后还乡亦可哀。风雨梨花寒食过，几家坟上子孙来？
折荷有赠::唐代：李白::涉江玩秋水，爱此红蕖鲜。攀荷弄其珠，荡漾不成圆。佳人彩云里，欲赠隔远天。相思无因见，怅望凉风前。
水龙吟·老来曾识渊明::宋代：辛弃疾::老来曾识渊明，梦中一见参差是。觉来幽恨，停觞不御，欲歌还止。白发西风，折腰五斗，不应堪此。问北窗高卧，东篱自醉，应别有，归来意。须信此翁未死，到如今凛然生气。吾侪心事，古今长在，高山流水。富贵他年，直饶未免，也应无味。甚东山何事，当时也道，为苍生起。
念奴娇·书东流村壁::宋代：辛弃疾::野棠花落，又匆匆过了，清明时节。刬地东风欺客梦，一枕云屏寒怯。曲岸持觞，垂杨系马，此地曾经别。楼空人去，旧游飞燕能说。闻道绮陌东头，行人长见，帘底纤纤月。旧恨春江流不断，新恨云山千叠。料得明朝，尊前重见，镜里花难折。也应惊问：近来多少华发？
鹊桥仙·七夕::宋代：范成大::双星良夜，耕慵织懒，应被群仙相妒。娟娟月姊满眉颦，更无奈、风姨吹雨。 相逢草草，争如休见，重搅别离心绪。新欢不抵旧愁多，倒添了、新愁归去。
临江仙·记得金銮同唱第::宋代：欧阳修::记得金銮同唱第，春风上国繁华。如今薄宦老天涯。十年岐路，空负曲江花。闻说阆山通阆苑，楼高不见君家。孤城寒日等闲斜。离愁难尽，红树远连霞。
一丛花令·伤高怀远几时穷::宋代：张先::伤高怀远几时穷？无物似情浓。离愁正引千丝乱，更东陌、飞絮蒙蒙。嘶骑渐遥，征尘不断，何处认郎踪！双鸳池沼水溶溶，南北小桡通。梯横画阁黄昏后，又还是、斜月帘栊。沉恨细思，不如桃杏，犹解嫁东风。
焚书坑::唐代：章碣::竹帛烟销帝业虚，关河空锁祖龙居。坑灰未冷山东乱，刘项原来不读书。
同李十一醉忆元九::唐代：白居易::花时同醉破春愁，醉折花枝作酒筹。忽忆故人天际去，计程今日到梁州。
视刀环歌::唐代：刘禹锡::常恨言语浅，不如人意深。今朝两相视，脉脉万重心。
守岁::唐代：李世民::暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。
雪望::清代：洪升::寒色孤村幕，悲风四野闻。溪深难受雪，山冻不流云。鸥鹭飞难辨，沙汀望莫分。野桥梅几树，并是白纷纷。
鹧鸪天·家住苍烟落照间::宋代：陆游::家住苍烟落照间，丝毫尘事不相关。斟残玉瀣行穿竹，卷罢《黄庭》卧看山。贪啸傲，任衰残，不妨随处一开颜。元知造物心肠别，老却英雄似等闲！
蝶恋花·京口得乡书::宋代：苏轼::雨后春容清更丽。只有离人，幽恨终难洗。北固山前三面水。碧琼梳拥青螺髻。一纸乡书来万里。问我何年，真个成归计。白首送春拚一醉。东风吹破千行泪。
车遥遥篇::魏晋：傅玄::车遥遥兮马洋洋，追思君兮不可忘。君安游兮西入秦，愿为影兮随君身。君在阴兮影不见，君依光兮妾所愿。
元日·晨鸡两遍报::唐代：方干::晨鸡两遍报更阑，刁斗无声晓漏干。暖日映山调正气，东风入树舞残寒。轩车欲识人间感，献岁须来帝里看。才酌屠苏定年齿，坐中惟笑鬓毛斑。
杂诗::唐代：佚名::劝君莫惜金缕衣，劝君须惜少年时。有花堪折直须折，莫待无花空折枝。青天无云月如烛，露泣梨花白如玉。子规一夜啼到明，美人独在空房宿。空赐罗衣不赐恩，一薰香后一销魂。虽然舞袖何曾舞，常对春风裛泪痕。不洗残妆凭绣床，也同女伴绣鸳鸯。回针刺到双飞处，忆著征夫泪数行。眼想心思梦里惊，无人知我此时情。不如池上鸳鸯鸟，双宿双飞过一生。一去辽阳系梦魂，忽传征骑到中门。纱窗不肯施红粉，徒遣萧郎问泪痕。莺啼露冷酒初醒，罨画楼西晓角鸣。翠羽帐中人梦觉，宝钗斜坠枕函声。行人南北分征路，流水东西接御沟。终日坡前怨离别，谩名长乐是长愁。偏倚绣床愁不起，双垂玉箸翠鬟低。卷帘相待无消息，夜合花前日又西。悔将泪眼向东开，特地愁从望里来。三十六峰犹不见，况伊如燕这身材。满目笙歌一段空，万般离恨总随风。多情为谢残阳意，与展晴霞片片红。两心不语暗知情，灯下裁缝月下行。行到阶前知未睡，夜深闻放剪刀声。近寒食雨草萋萋，著麦苗风柳映堤。早是有家归未得，杜鹃休向耳边啼。水纹珍簟思悠悠，千里佳期一夕休。从此无心爱良夜，任他明月下西楼。数日相随两不忘，郎心如妾妾如郎。出门便是东西路，把取红笺各断肠。无定河边暮角声，赫连台畔旅人情。函关归路千馀里，一夕秋风白发生。花落长川草色青，暮山重叠两冥冥。逢春便觉飘蓬苦，今日分飞一涕零。洛阳才子邻箫恨，湘水佳人锦瑟愁。今昔两成惆怅事，临邛春尽暮江流。浙江轻浪去悠悠，望海楼吹望海愁。莫怪乡心随魄断，十年为客在他州。
寄全椒山中道士::唐代：韦应物::今朝郡斋冷，忽念山中客。涧底束荆薪，归来煮白石。欲持一瓢酒，远慰风雨夕。落叶满空山，何处寻行迹。
赠裴十四::唐代：李白::朝见裴叔则，朗如行玉山。黄河落天走东海，万里写入胸怀间。身骑白鼋不敢度，金高南山买君顾。徘徊六合无相知，飘若浮云且西去！
江上吟::唐代：李白::木兰之枻沙棠舟，玉箫金管坐两头。美酒樽中置千斛，载妓随波任去留。仙人有待乘黄鹤，海客无心随白鸥。屈平辞赋悬日月，楚王台榭空山丘。兴酣落笔摇五岳，诗成笑傲凌沧洲。功名富贵若长在，汉水亦应西北流。
秦妇吟::唐代：韦庄::　　中和癸卯春三月，洛阳城外花如雪。东西南北路人绝，绿杨悄悄香尘灭。路旁忽见如花人，独向绿杨阴下歇。凤侧鸾欹鬓脚斜，红攒黛敛眉心折。借问女郎何处来？含颦欲语声先咽。回头敛袂谢行人，丧乱漂沦何堪说！三年陷贼留秦地，依稀记得秦中事。君能为妾解金鞍，妾亦与君停玉趾。　　前年庚子腊月五，正闭金笼教鹦鹉。斜开鸾镜懒梳头，闲凭雕栏慵不语。忽看门外起红尘，已见街中擂金鼓。居人走出半仓惶，朝士归来尚疑误。是时西面官军入，拟向潼关为警急。皆言博野自相持，尽道贼军来未及。须臾主父乘奔至，下马入门痴似醉。适逢紫盖去蒙尘，已见白旗来匝地。　　扶羸携幼竞相呼，上屋缘墙不知次。南邻走入北邻藏，东邻走向西邻避。北邻诸妇咸相凑，户外崩腾如走兽。轰轰混混乾坤动，万马雷声从地涌。火迸金星上九天，十二官街烟烘烔。日轮西下寒光白，上帝无言空脉脉。阴云晕气若重围，宦者流星如血色。紫气潜随帝座移，妖光暗射台星拆。家家流血如泉沸，处处冤声声动地。舞伎歌姬尽暗捐，婴儿稚女皆生弃。　　东邻有女眉新画，倾国倾城不知价。长戈拥得上戎车，回首香闺泪盈把。旋抽金线学缝旗，才上雕鞍教走马。有时马上见良人，不敢回眸空泪下；西邻有女真仙子，一寸横波剪秋水。妆成只对镜中春，年幼不知门外事。一夫跳跃上金阶，斜袒半肩欲相耻。牵衣不肯出朱门，红粉香脂刀下死。南邻有女不记姓，昨日良媒新纳聘。琉璃阶上不闻行，翡翠帘间空见影。忽看庭际刀刃鸣，身首支离在俄顷。仰天掩面哭一声，女弟女兄同入井；北邻少妇行相促，旋拆云鬟拭眉绿。已闻击托坏高门，不觉攀缘上重屋。须臾四面火光来，欲下回梯梯又摧。烟中大叫犹求救，梁上悬尸已作灰。　　妾身幸得全刀锯，不敢踟蹰久回顾。旋梳蝉鬓逐军行，强展蛾眉出门去。旧里从兹不得归，六亲自此无寻处。一从陷贼经三载，终日惊忧心胆碎。夜卧千重剑戟围，朝餐一味人肝脍。鸳帏纵入岂成欢？宝货虽多非所爱。蓬头垢面眉犹赤，几转横波看不得。衣裳颠倒语言异，面上夸功雕作字。柏台多半是狐精，兰省诸郎皆鼠魅。还将短发戴华簪，不脱朝衣缠绣被。翻持象笏作三公，倒佩金鱼为两史。朝闻奏对入朝堂，暮见喧呼来酒市。　　一朝五鼓人惊起，叫啸喧呼如窃语。夜来探马入皇城，昨日官军收赤水。赤水去城一百里，朝若来兮暮应至。凶徒马上暗吞声，女伴闺中潜生喜。皆言冤愤此时销，必谓妖徒今日死。逡巡走马传声急，又道官军全阵入。大彭小彭相顾忧，二郎四郎抱鞍泣。沉沉数日无消息，必谓军前已衔璧。簸旗掉剑却来归，又道官军悉败绩。　　四面从兹多厄束，一斗黄金一斗粟。尚让厨中食木皮，黄巢机上刲人肉。东南断绝无粮道，沟壑渐平人渐少。六军门外倚僵尸，七架{寨}营中填饿殍。长安寂寂今何有？废市荒街麦苗秀。采樵斫尽杏园花，修寨诛残御沟柳。华轩绣毂皆销散，甲第朱门无一半。含元殿上狐兔行，花萼楼前荆棘满。昔时繁盛皆埋没，举目凄凉无故物。内库烧为锦绣灰，天街踏尽公卿骨！　　来时晓出城东陌，城外风烟如塞色。路旁时见游奕军，坡下寂无迎送客。霸陵东望人烟绝，树锁骊山金翠灭。大道俱成棘子林，行人夜宿墙匡月。明朝晓至三峰路，百万人家无一户。破落田园但有蒿，摧残竹树皆无主。路旁试问金天神，金天无语愁于人。庙前古柏有残枿，殿上金炉生暗尘。一从狂寇陷中国，天地晦冥风雨黑。案前神水咒不成，壁上阴兵驱不得。闲日徒歆奠飨恩，危时不助神通力。我今愧恧拙为神，且向山中深避匿。寰中箫管不曾闻，筵上牺牲无处觅。旋教魔鬼傍乡村，诛剥生灵过朝夕。妾闻此语愁更愁，天遣时灾非自由。神在山中犹避难，何须责望东诸侯！　　前年又出扬震关，举头云际见荆山。如从地府到人间，顿觉时清天地闲。陕州主帅忠且贞，不动干戈唯守城。蒲津主帅能戢兵，千里晏然无犬声。朝携宝货无人问，暮插金钗唯独行。明朝又过新安东，路上乞浆逢一翁。苍苍面带苔藓色，隐隐身藏蓬荻中。问翁本是何乡曲？底事寒天霜露宿？老翁暂起欲陈辞，却坐支颐仰天哭。乡园本贯东畿县，岁岁耕桑临近甸。岁种良田二百廛，年输户税三千万。小姑惯织褐絁袍，中妇能炊红黍饭。千间仓兮万丝箱，黄巢过后犹残半。自从洛下屯师旅，日夜巡兵入村坞。匣中秋水拔青蛇，旗上高风吹白虎。入门下马若旋风，罄室倾囊如卷土。家财既尽骨肉离，今日垂年一身苦。一身苦兮何足嗟，山中更有千万家，朝饥山上寻蓬子，夜宿霜中卧荻花！　　妾闻此老伤心语，竟日阑干泪如雨。出门惟见乱枭鸣，更欲东奔何处所？仍闻汴路舟车绝，又道彭门自相杀。野宿徒销战士魂，河津半是冤人血。适闻有客金陵至，见说江南风景异。自从大寇犯中原，戎马不曾生四鄙。诛锄窃盗若神功，惠爱生灵如赤子。城壕固护教{斆、敩、效}金汤，赋税如云送军垒。奈何四海尽滔滔，湛然一境平如砥。避难徒为阙下人，怀安却羡江南鬼。愿君举棹东复东，咏此长歌献相公。
忆秦娥·烧灯节::宋代：刘辰翁::中斋上元客散感旧，赋《忆秦娥》见属，一读凄然。随韵寄情，不觉悲甚。烧灯节，朝京道上风和雪。风和雪，江山如旧，朝京人绝。百年短短兴亡别，与君犹对当时月。当时月，照人烛泪，照人梅发。
登江中孤屿::南北朝：谢灵运::江南倦历览，江北旷周旋。怀新道转迥，寻异景不延。乱流趋正绝，孤屿媚中川。云日相晖映，空水共澄鲜。表灵物莫赏，蕴真谁为传。想象昆山姿，缅邈区中缘。始信安期术，得尽养生年。
长城::唐代：罗邺::当时无德御乾坤，广筑徒劳万古存。谩役生民防极塞，不知血刃起中原。珠玑旋见陪陵寝，社稷何曾保子孙。 降虏至今犹自说，冤声夜夜傍城根。
暮过山村::唐代：贾岛::数里闻寒水，山家少四邻。怪禽啼旷野，落日恐行人。初月未终夕，边烽不过秦。萧条桑柘处，烟火渐相亲。
秋日赴阙题潼关驿楼 / 行次潼关逢魏扶东归::唐代：许浑::红叶晚萧萧，长亭酒一瓢。残云归太华，疏雨过中条。树色随山迥，河声入海遥。帝乡明日到，犹自梦渔樵。
有所思::唐代：卢仝::当时我醉美人家，美人颜色娇如花。今日美人弃我去，青楼珠箔天之涯。天涯娟娟姮娥月，三五二八盈又缺。翠眉蝉鬓生别离，一望不见心断绝。心断绝，几千里？梦中醉卧巫山云，觉来泪滴湘江水。湘江两岸花木深，美人不见愁人心。含愁更奏绿绮琴，调高弦绝无知音。美人兮美人，不知为暮雨兮为朝云。相思一夜梅花发，忽到窗前疑是君。
长相思·折花枝::明代：俞彦::折花枝，恨花枝，准拟花开人共卮，开时人去时。怕相思，已相思，轮到相思没处辞，眉间露一丝。
柳::宋代：寇准::晓带轻烟间杏花，晚凝深翠拂平沙。长条别有风流处，密映钱塘苏小家。
长相思·游西湖::宋代：康与之::南高峰，北高峰，一片湖光烟霭中。春来愁杀侬。郎意浓，妾意浓。油壁车轻郎马骢，相逢九里松。
长相思::宋代：陈允平::风萧萧。雨骚骚。风雨萧骚梧叶飘。潇湘江畔楼。云迢迢。水遥遥。云水迢遥天尽头。相思心上秋。
水调歌头·壬子三山被召陈端仁给事饮饯席上作::宋代：辛弃疾::长恨复长恨，裁作短歌行。何人为我楚舞，听我楚狂声？余既滋兰九畹，又树蕙之百亩，秋菊更餐英。门外沧浪水，可以濯吾缨。一杯酒，问何似，身后名？人间万事，毫发常重泰山轻。悲莫悲生离别，乐莫乐新相识，儿女古今情。富贵非吾事，归与白鸥盟。
虞美人·有美堂赠述古::宋代：苏轼::湖山信是东南美，一望弥千里。使君能得几回来？便使樽前醉倒更徘徊。沙河塘里灯初上，水调谁家唱？夜阑风静欲归时，惟有一江明月碧琉璃。
南乡子·自古帝王州::宋代：王安石::自古帝王州，郁郁葱葱佳气浮。四百年来成一梦，堪愁。晋代衣冠成古丘。 绕水恣行游。上尽层城更上楼。往事悠悠君莫问，回头。槛外长江空自流。
菊::唐代：郑谷::王孙莫把比蓬蒿，九日枝枝近鬓毛。露湿秋香满池岸，由来不羡瓦松高。
暮过山村::唐代：贾岛::数里闻寒水，山家少四邻。怪禽啼旷野，落日恐行人。初月未终夕，边烽不过秦。萧条桑柘处，烟火渐相亲。
冯谖客孟尝君::先秦：佚名::　　齐人有冯谖者，贫乏不能自存，使人属孟尝君，愿寄食门下。孟尝君曰：“客何好？”曰：“客无好也。”曰：“客何能？”曰：“客无能也。”孟尝君笑而受之曰：“诺。”　　左右以君贱之也，食以草具。居有顷，倚柱弹其剑，歌曰：“长铗归来乎！食无鱼。”左右以告。孟尝君曰：“食之，比门下之客。”居有顷，复弹其铗，歌曰：“长铗归来乎！出无车。”左右皆笑之，以告。孟尝君曰：“为之驾，比门下之车客。”于是乘其车，揭其剑，过其友曰：“孟尝君客我。”后有顷，复弹其剑铗，歌曰：“长铗归来乎！无以为家。”左右皆恶之，以为贪而不知足。孟尝君问：“冯公有亲乎？”对曰，“有老母。”孟尝君使人给其食用，无使乏。于是冯谖不复歌。 　　后孟尝君出记，问门下诸客：“谁习计会，能为文收责于薛者乎？”冯谖署曰：“能。”孟尝君怪之，曰：“此谁也？”左右曰：“乃歌夫长铗归来者也。”孟尝君笑曰：“客果有能也，吾负之，未尝见也。”请而见之，谢曰：“文倦于事，愦于忧，而性懧愚，沉于国家之事，开罪于先生。先生不羞，乃有意欲为收责于薛乎？”冯谖曰：“愿之。”于是约车治装，载券契而行，辞曰：“责毕收，以何市而反？”孟尝君曰：“视吾家所寡有者。”　　驱而之薛，使吏召诸民当偿者，悉来合券。券遍合，起，矫命，以责赐诸民。因烧其券。民称万岁。　　长驱到齐，晨而求见。孟尝君怪其疾也，衣冠而见之，曰：“责毕收乎？来何疾也！”曰：“收毕矣。”“以何市而反？”冯谖曰；“君之‘视吾家所寡有者’。臣窃计，君宫中积珍宝，狗马实外厩，美人充下陈。君家所寡有者，以义耳！窃以为君市义。”孟尝君曰：“市义奈何？”曰：“今君有区区之薛，不拊爱子其民，因而贾利之。臣窃矫君命，以责赐诸民，因烧其券，民称万岁。乃臣所以为君市义也。”孟尝君不悦，曰：“诺，先生休矣！”　　后期年，齐王谓孟尝君曰：“寡人不敢以先王之臣为臣。”孟尝君就国于薛，未至百里，民扶老携幼，迎君道中。孟尝君顾谓冯谖：“先生所为文市义者，乃今日见之。”　　冯谖曰：“狡兔有三窟，仅得免其死耳；今君有一窟，未得高枕而卧也。请为君复凿二窟。”孟尝君予车五十乘，金五百斤，西游于梁，谓惠王曰：“齐放其大臣孟尝君于诸侯，诸侯先迎之者，富而兵强。”于是梁王虚上位，以故相为上将军，遣使者黄金千斤，车百乘，往聘孟尝君。冯谖先驱，诫孟尝君曰：“千金，重币也；百乘，显使也。齐其闻之矣。”梁使三反，孟尝君固辞不往也。 　　齐王闻之，君臣恐惧，遣太傅赍黄金千斤、文车二驷，服剑一，封书，谢孟尝君曰：“寡人不祥，被于宗庙之祟，沉于谄谀之臣，开罪于君。寡人不足为也；愿君顾先王之宗庙，姑反国统万人乎！”冯谖诫孟尝君曰：“愿请先王之祭器，立宗庙于薛。”庙成，还报孟尝君曰：“三窟已就，君姑高枕为乐矣。”　　孟尝君为相数十年，无纤介之祸者，冯谖之计也。
代别离·秋窗风雨夕::清代：曹雪芹::秋花惨淡秋草黄，耿耿秋灯秋夜长。已觉秋窗秋不尽，那堪风雨助凄凉！助秋风雨来何速？惊破秋窗秋梦绿。抱得秋情不忍眠，自向秋屏移泪烛。泪烛摇摇爇短檠，牵愁照恨动离情。谁家秋院无风入？何处秋窗无雨声？罗衾不奈秋风力，残漏声催秋雨急。连宵霢霢复飕飕，灯前似伴离人泣。寒烟小院转萧条，疏竹虚窗时滴沥。不知风雨几时休，已教泪洒窗纱湿。
京师得家书::明代：袁凯::江水三千里，家书十五行。行行无别语，只道早还乡。
凤箫吟·锁离愁::宋代：韩缜::锁离愁，连绵无际，来时陌上初熏。绣帏人念远，暗垂珠泪，泣送征轮。长亭长在眼，更重重、远水孤云。但望极楼高，尽日目断王孙。 消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眠，莫负青春。
卜算子·片片蝶衣轻::宋代：刘克庄::片片蝶衣轻，点点猩红小。道是天公不惜花，百种千般巧。 朝见树头繁，暮见枝头少。道是天公果惜花，雨洗风吹了。
沁园春·梦孚若::宋代：刘克庄::何处相逢，登宝钗楼，访铜雀台。唤厨人斫就，东溟鲸脍，圉人呈罢，西极龙媒。天下英雄，使君与操，余子谁堪共酒杯。车千乘，载燕南赵北，剑客奇才。饮酣画鼓如雷。谁信被晨鸡轻唤回。叹年光过尽，功名未立，书生老去，机会方来。使李将军，遇高皇帝，万户侯何足道哉。披衣起，但凄凉感旧，慷慨生哀。
昭君怨·咏荷上雨::宋代：杨万里::午梦扁舟花底，香满西湖烟水。急雨打篷声，梦初惊。却是池荷跳雨，散了真珠还聚。聚作水银窝，泻清波。 
卜算子::宋代：蔡伸::春事付莺花，曾是莺花主。醉拍春衫金缕衣，只向花间住。密意君听取。莫逐风来去。若是真心待于飞，云里千条路。
卜算子·兰::宋代：曹组::松竹翠萝寒，迟日江山暮。幽径无人独自芳，此恨凭谁诉。似共梅花语。尚有寻芳侣。着意闻时不肯香，香在无心处。
别诗二首·其一::南北朝：范云::洛阳城东西，长作经时别。昔去雪如花，今来花似雪。
成都曲::唐代：张籍::锦江近西烟水绿，新雨山头荔枝熟。万里桥边多酒家，游人爱向谁家宿。
代答闺梦还::唐代：张若虚::关塞年华早，楼台别望违。试衫著暖气，开镜觅春晖。燕入窥罗幕，蜂来上画衣。情催桃李艳，心寄管弦飞。妆洗朝相待，风花暝不归。梦魂何处入，寂寂掩重扉。
鹊桥仙·夜闻杜鹃::宋代：陆游::茅檐人静，蓬窗灯暗，春晚连江风雨。林莺巢燕总无声，但月夜、常啼杜宇。催成清泪，惊残孤梦，又拣深枝飞去。故山犹自不堪听，况半世、飘然羁旅！
好事近·风定落花深::宋代：李清照::风定落花深，帘外拥红堆雪。长记海棠开后，正伤春时节。酒阑歌罢玉尊空，青缸暗明灭。魂梦不堪幽怨，更一声啼鴂。
八月十五夜玩月::唐代：栖白::寻常三五夜，不是不婵娟。及至中秋满，还胜别夜圆。清光凝有露，皓魄爽无烟。自古人皆望，年来又一年。
瑶瑟怨::唐代：温庭筠::冰簟银床梦不成，碧天如水夜云轻。 雁声远过潇湘去，十二楼中月自明。
忆扬州::唐代：徐凝::萧娘脸薄难胜泪，桃叶眉尖易觉愁。天下三分明月夜，二分无赖是扬州。
月::唐代：杜甫::天上秋期近，人间月影清。入河蟾不没，捣药兔长生。只益丹心苦，能添白发明。干戈知满地，休照国西营。
早春寄王汉阳::唐代：李白::闻道春还未相识，走傍寒梅访消息。昨夜东风入武阳，陌头杨柳黄金色。碧水浩浩云茫茫，美人不来空断肠。预拂青山一片石，与君连日醉壶觞。
答陆澧::唐代：张九龄::松叶堪为酒，春来酿几多。不辞山路远，踏雪也相过。
匏有苦叶::先秦：佚名::匏有苦叶，济有深涉。深则厉，浅则揭。有瀰济盈，有鷕雉鸣。济盈不濡轨，雉鸣求其牡。雍雍鸣雁，旭日始旦。士如归妻，迨冰未泮。招招舟子，人涉卬否。人涉卬否，卬须我友。
咏怀古迹五首·其五::唐代：杜甫::诸葛大名垂宇宙，宗臣遗像肃清高。三分割据纡筹策，万古云霄一羽毛。伯仲之间见伊吕，指挥若定失萧曹。运移汉祚终难复，志决身歼军务劳。
沁园春·丁巳重阳前::清代：纳兰性德::丁巳重阳前三日，梦亡妇淡妆素服，执手哽咽，语多不复能记。但临别有云：“衔恨愿为天上月，年年犹得向郎圆。”妇素未工诗，不知何以得此也，觉后感赋。瞬息浮生，薄命如斯，低徊怎忘。记绣榻闲时，并吹红雨；雕阑曲处，同倚斜阳。梦好难留，诗残莫续，赢得更深哭一场。遗容在，只灵飙一转，未许端详。重寻碧落茫茫。料短发、朝来定有霜。便人间天上，尘缘未断，春花秋叶，触绪还伤。欲结绸缪，翻惊摇落，减尽荀衣昨日香。真无奈，倩声声邻笛，谱出回肠。
苏幕遮·草::宋代：梅尧臣::露堤平，烟墅杳。乱碧萋萋，雨后江天晓。独有庾郎年最少。窣地春袍，嫩色宜相照。接长亭，迷远道。堪怨王孙，不记归期早。落尽梨花春又了。满地残阳，翠色和烟老。
菩萨蛮·风柔日薄春犹早::宋代：李清照::风柔日薄春犹早，夹衫乍著心情好。睡起觉微寒，梅花鬓上残。故乡何处是，忘了除非醉。沉水卧时烧，香消酒未消。 
阮郎归·天边金掌露成霜::宋代：晏几道::天边金掌露成霜。云随雁字长。绿杯红袖趁重阳。人情似故乡。兰佩紫，菊簪黄。殷勤理旧狂。欲将沉醉换悲凉。清歌莫断肠。
回车驾言迈::两汉：佚名::回车驾言迈，悠悠涉长道。四顾何茫茫，东风摇百草。所遇无故物，焉得不速老。盛衰各有时，立身苦不早。人生非金石，岂能长寿考？奄忽随物化，荣名以为宝。
文赋::魏晋：陆机::　　余每观才士之所作，窃有以得其用心。夫放言谴辞，良多变矣，妍蚩好恶，可得而言。每自属文，尤见其情。恒患意不称物，文不逮意。盖非知之难，能之难也。故作《文赋》，以述先士之盛藻，因论作文之利害所由，它日殆可谓曲尽其妙。至于操斧伐柯，虽取则不远，若夫随手之变，良难以辞逮。盖所能言者具于此云。 　　佇中区以玄览，颐情志于典坟。遵四时以叹逝，瞻万物而思纷。悲落叶于劲秋，喜柔条于芳春。心懔懔以怀霜，志眇眇而临云。詠世德之骏烈，诵先人之清芬。游文章之林府，嘉丽藻之彬彬。慨投篇而援笔，聊宣之乎斯文。 　　其始也，皆收视反听，耽思傍讯。精骛八极，心游万仞。其致也，情曈曨而弥鲜，物昭晰而互进。倾群言之沥液、漱六艺之芳润。浮天渊以安流，濯下泉而潜浸。于是沉辞怫悦，若游鱼衔钩，而出重渊之深；浮藻联翩，若翰鸟婴缴，而坠曾云之峻。收百世之阙文，採千载之遗韻。谢朝华于已披，启夕秀于未振。观古今于须臾，抚四海于一瞬。然后选义按部，考辞就班。抱景者咸叩，怀响者毕弹。或因枝以振叶，或沿波而讨源。或本隐以之显，或求易而得难。或虎变而兽扰，或龙见而鸟澜。或妥帖而易施，或岨峿而不安。罄澄心以凝思，眇众虑而为言。笼天地于形内，挫万物于笔端。始躑躅于燥吻，终流离于濡翰。理扶质以立干，文垂条而结繁。信情貌之不差，故每变而在颜。思涉乐其必笑，方言哀而已叹。或操觚以率尔，或含毫而邈然。 　　伊兹事之可乐，固圣贤之可钦。课虚无以责有，叩寂寞而求音。函绵邈于尺素，吐滂沛乎寸心。言恢之而弥广，思按之而逾深。播芳蕤之馥馥，发青条之森森。粲风飞而猋竖，郁云起乎翰林。 　　体有万殊，物无一量。纷纭挥霍，形难为状。辞程才以效伎，意司契而为匠。在有无而僶俛，当浅深而不让。虽离方而遯圆，期穷形而尽相。故夫夸目者尚奢，惬心者贵当。言穷者无隘，论达者唯旷。 　　诗缘情而绮靡，赋体物而浏亮。碑披文以相质，诔缠绵而悽怆。铭博约而温润，箴顿挫而清壮。颂优游以彬蔚，论精微而朗畅。奏平徹以闲雅，说炜晔而谲诳。虽区分之在兹，亦禁邪而制放。要辞达而理举，故无取乎冗长。 　　其为物也多姿，其为体也屡迁；其会意也尚巧，其遣言也贵妍。暨音声之迭代，若五色之相宣。虽逝止之无常，故崎錡而难便。苟达变而相次，犹开流以纳泉；如失机而后会，恒操末以续颠。谬玄黄之秩叙，故淟涊而不鲜。 　　或仰逼于先条，或俯侵于后章；或辞害而理比，或言顺而意妨。离之则双美，合之则两伤。考殿最于锱铢，定去留于毫芒；苟铨衡之所裁，固应绳其必当。 　　或文繁理富，而意不指适。极无两致，尽不可益。立片言而居要，乃一篇之警策；虽众辞之有条，必待兹而效绩。亮功多而累寡，故取足而不易。 　　或藻思綺合，清丽千眠。炳若缛绣，悽若繁絃。必所拟之不殊，乃闇合乎曩篇。虽杼轴于予怀，忧他人之我先。苟伤廉而愆义，亦虽爱而必捐。 　　或苕发颖竖，离众绝致；形不可逐，响难为系。块孤立而特峙，非常音之所纬。心牢落而无偶，意徘徊而不能揥。石韫玉而山辉，水怀珠而川媚。彼榛楛之勿翦，亦蒙荣于集翠。缀《下里》于《白雪》，吾亦济夫所伟。 　　或讬言于短韻，对穷迹而孤兴，俯寂寞而无友，仰寥廓而莫承；譬偏絃之独张，含清唱而靡应。或寄辞于瘁音，徒靡言而弗华，混妍蚩而成体，累良质而为瑕；象下管之偏疾，故虽应而不和。或遗理以存异，徒寻虚以逐微，言寡情而鲜爱，辞浮漂而不归；犹絃么而徽急，故虽和而不悲。或奔放以谐和，务嘈囋而妖冶，徒悦目而偶俗，故高声而曲下；寤《防露》与桑间，又虽悲而不雅。或清虚以婉约，每除烦而去滥，阙大羹之遗味，同朱絃之清氾；虽一唱而三叹，固既雅而不艳。 　　若夫丰约之裁，俯仰之形，因宜适变，曲有微情。或言拙而喻巧，或理朴而辞轻；或袭故而弥新，或沿浊而更清；或览之而必察，或研之而后精。譬犹舞者赴节以投袂，歌者应絃而遣声。是盖轮扁所不得言，故亦非华说之所能精。 　　普辞条与文律，良余膺之所服。练世情之常尤，识前脩之所淑。虽发于巧心，或受蚩于拙目。彼琼敷与玉藻，若中原之有菽。同橐籥之罔穷，与天地乎并育。虽纷蔼于此世，嗟不盈于予掬。患挈缾之屡空，病昌言之难属。故踸踔于短垣，放庸音以足曲。恒遗恨以终篇，岂怀盈而自足？惧蒙尘于叩缶，顾取笑乎鸣玉。 　　若夫应感之会，通塞之纪，来不可遏，去不可止，藏若景灭，行犹响起。方天机之骏利，夫何纷而不理？思风发于胸臆，言泉流于唇齿；纷葳蕤以馺遝，唯豪素之所拟；文徽徽以溢目，音冷冷而盈耳。及其六情底滞，志往神留，兀若枯木，豁若涸流；揽营魂以探赜，顿精爽而自求；理翳翳而愈伏，思轧轧其若抽。是以或竭情而多悔，或率意而寡尤。虽兹物之在我，非余力之所戮。故时抚空怀而自惋，吾未识夫开塞之所由。 　　伊兹文之为用，固众理之所因。恢万里而无阂，通亿载而为津。俯殆则于来叶，仰观象乎古人。济文武于将坠，宣风声于不泯。塗无远而不弥，理无微而弗纶。配霑润于云雨，象变化乎鬼神。被金石而德广，流管絃而日新。 
流莺::唐代：李商隐::流莺漂荡复参差，度陌临流不自持。巧啭岂能无本意？良辰未必有佳期。风朝露夜阴晴里，万户千门开闭时。曾苦伤春不忍听，凤城何处有花枝。
桃源行::唐代：王维::渔舟逐水爱山春，两岸桃花夹古津。坐看红树不知远，行尽青溪不见人。山口潜行始隈隩，山开旷望旋平陆。遥看一处攒云树，近入千家散花竹。樵客初传汉姓名，居人未改秦衣服。居人共住武陵源，还从物外起田园。月明松下房栊静，日出云中鸡犬喧。惊闻俗客争来集，竞引还家问都邑。平明闾巷扫花开，薄暮渔樵乘水入。初因避地去人间，及至成仙遂不还。峡里谁知有人事，世中遥望空云山。不疑灵境难闻见，尘心未尽思乡县。出洞无论隔山水，辞家终拟长游衍。自谓经过旧不迷，安知峰壑今来变。当时只记入山深，青溪几度到云林。春来遍是桃花水，不辨仙源何处寻。
西施咏::唐代：王维::艳色天下重，西施宁久微。朝为越溪女，暮作吴宫妃。贱日岂殊众，贵来方悟稀。邀人傅香粉，不自著罗衣。君宠益娇态，君怜无是非。当时浣纱伴，莫得同车归。持谢邻家子，效颦安可希。
题大庾岭北驿::唐代：宋之问::阳月南飞雁，传闻至此回。我行殊未已，何日复归来。江静潮初落，林昏瘴不开。明朝望乡处，应见陇头梅。
鹧鸪天·鹅湖归病起作::宋代：辛弃疾::枕簟溪堂冷欲秋。断云依水晚来收。红莲相倚浑如醉，白鸟无言定自愁。 书咄咄，且休休。一丘一壑也风流。不知筋力衰多少，但觉新来懒上楼。
千秋岁·水边沙外::宋代：秦观::水边沙外。城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。 忆昔西池会。鹓鹭同飞盖。携手处，今谁在。日边清梦断，镜里朱颜改。春去也，飞红万点愁如海。
断句::南北朝：刘昶::白云满鄣来，黄尘暗天起。关山四面绝，故乡几千里。
冉冉孤生竹::两汉：佚名::冉冉孤生竹，结根泰山阿。与君为新婚，菟丝附女萝。菟丝生有时，夫妇会有宜。千里远结婚，悠悠隔山陂。思君令人老，轩车来何迟！伤彼蕙兰花，含英扬光辉。过时而不采，将随秋草萎。君亮执高节，贱妾亦何为！
春日::唐代：李商隐::欲入卢家白玉堂，新春催破舞衣裳。蝶衔红蕊蜂衔粉，共助青楼一日忙。
国风·秦风·黄鸟::先秦：佚名::交交黄鸟，止于棘。谁从穆公？子车奄息。维此奄息，百夫之特。临其穴，惴惴其栗。彼苍者天，歼我良人！如可赎兮，人百其身！交交黄鸟，止于桑。谁从穆公？子车仲行。维此仲行，百夫之防。临其穴，惴惴其栗。彼苍者天，歼我良人！如可赎兮，人百其身！交交黄鸟，止于楚。谁从穆公？子车针虎。维此针虎，百夫之御。临其穴，惴惴其栗。彼苍者天，歼我良人！如可赎兮，人百其身！
弈秋::先秦：孟子及弟子::　　孟子曰：“无或乎王之不智也。虽有天下易生之物也，一日暴之，十日寒之，未有能生者也。吾见亦罕矣，吾退而寒之者至矣，吾如有萌焉何哉？今夫弈之为数，小数也；不专心致志。则不得也。弈秋，通国之善奕者也。使弈秋诲二人弈，其一人专心致志，惟弈秋之为听。一人虽听之，一心以为有鸿鹄将至，思援弓缴而射之，虽与之俱学，弗若之矣，为是其智弗若与？曰：非然也。”
钴鉧潭西小丘记::唐代：柳宗元::　　得西山后八日，寻山口西北道二百步，又得钴鉧潭。西二十五步，当湍而浚者为鱼梁。梁之上有丘焉，生竹树。其石之突怒偃蹇，负土而出，争为奇状者，殆不可数。其嵚然相累而下者，若牛马之饮于溪；其冲然角列而上者，若熊罴之登于山。　　丘之小不能一亩，可以笼而有之。问其主，曰：“唐氏之弃地，货而不售。”问其价，曰：“止四百。”余怜而售之。李深源、元克己时同游，皆大喜，出自意外。即更取器用，铲刈秽草，伐去恶木，烈火而焚之。嘉木立，美竹露，奇石显。由其中以望，则山之高，云之浮，溪之流，鸟兽之遨游，举熙熙然回巧献技，以效兹丘之下。枕席而卧，则清泠之状与目谋，瀯瀯之声与耳谋，悠然而虚者与神谋，渊然而静者与心谋。不匝旬而得异地者二，虽古好事之士，或未能至焉。　　噫！以兹丘之胜，致之沣、镐、鄠、杜，则贵游之士争买者，日增千金而愈不可得。今弃是州也，农夫渔父，过而陋之，贾四百，连岁不能售。而我与深源、克己独喜得之，是其果有遭乎！书于石，所以贺兹丘之遭也。 
蹇叔哭师::先秦：左丘明::　　冬，晋文公卒。庚辰，将殡于曲沃。出绛，柩有声如牛。卜偃使大夫拜，曰：“君命大事将有西师过轶我，击之，必大捷焉。”　　杞子自郑使告于秦曰：“郑人使我掌其北门之管，若潜师以来，国可得也。”穆公访诸蹇叔。蹇叔曰：“劳师以袭远，非所闻也。师劳力竭，远主备之，无乃不可乎？师之所为，郑必知之。 勤而无所，必有悖心。且行千里，其谁不知？”公辞焉。召孟明、 西乞、白乙使出师于东门之外。蹇叔哭之曰：“孟子！吾见师之出而不见其入也。”公使谓之曰：“尔何知！中寿，尔墓之木拱矣！”　　蹇叔之子与师，哭而送之，曰：“晋人御师必于崤，有二陵焉。 其南陵，夏后皋之墓地；其北陵，文王之所辟风雨也，必死是间，余收尔骨焉?秦师遂东。 
放言五首·其五::唐代：白居易::泰山不要欺毫末，颜子无心羡老彭。松树千年终是朽，槿花一日自为荣。何须恋世常忧死，亦莫嫌身漫厌生。生去死来都是幻，幻人哀乐系何情。
临江仙·自洛阳往孟津道中作::金朝：元好问::今古北邙山下路，黄尘老尽英雄。人生长恨水长东。幽怀谁共语，远目送归鸿。盖世功名将底用，从前错怨天公。浩歌一曲酒千钟。男儿行处是，未要论穷通。
渔歌子·荻花秋::五代：李珣::荻花秋，潇湘夜，橘洲佳景如屏画。碧烟中，明月下，小艇垂纶初罢。水为乡，篷作舍，鱼羹稻饭常餐也。酒盈杯，书满架，名利不将心挂。
雪后晚晴四山皆青惟东山全白赋最爱东山晴后雪二绝句::宋代：杨万里::只知逐胜忽忘寒，小立春风夕照间。最爱东山晴后雪，软红光里涌银山。群山雪不到新晴，多作泥融少作冰。最爱东山晴后雪，却愁宜看不宜登。
菩萨蛮·红楼别夜堪惆怅::唐代：韦庄::红楼别夜堪惆怅，香灯半卷流苏帐。残月出门时，美人和泪辞。琵琶金翠羽，弦上黄莺语。劝我早还家，绿窗人似花。
宫中调笑·团扇::唐代：王建::团扇，团扇，美人病来遮面。玉颜憔悴三年，谁复商量管弦。弦管，弦管，春草昭阳路断。
满江红·怀子由作::宋代：苏轼::清颍东流，愁目断，孤帆明灭。宦游处，青山白浪，万重千叠。孤负当年林下意，对床夜雨听萧瑟。恨此生，长向别离中，生华发。一尊酒，黄河侧。无限事，从头说。相看恍如昨，许多年月。衣上旧痕余苦泪，眉间喜气占黄色。便与君，池上觅残春，花如雪。
木兰花·晚妆初了明肌雪::五代：李煜::晚妆初了明肌雪，春殿嫔娥鱼贯列。笙箫吹断水云间，重按霓裳歌遍彻。临春谁更飘香屑？醉拍阑干情味切。归时休放烛光红，待踏马蹄清夜月。
春残::唐代：翁宏::又是春残也，如何出翠帏？落花人独立，微雨燕双飞。寓目魂将断，经年梦亦非。那堪向愁夕，萧飒暮蝉辉。
风::唐代：李商隐::撩钗盘孔雀，恼带拂鸳鸯。罗荐谁教近，斋时锁洞房。
月::唐代：杜牧::三十六宫秋夜深，昭阳歌断信沉沉。唯应独伴陈皇后，照见长门望幸心。
酬乐天频梦微之::唐代：元稹::山水万重书断绝，念君怜我梦相闻。我今因病魂颠倒，唯梦闲人不梦君。
营州歌::唐代：高适::营州少年厌原野，狐裘蒙茸猎城下。虏酒千钟不醉人，胡儿十岁能骑马。
送李判官之润州行营::唐代：刘长卿::万里辞家事鼓鼙，金陵驿路楚云西。江春不肯留行客，草色青青送马蹄。
东坡::宋代：苏轼::雨洗东坡月色清，市人行尽野人行。莫嫌荦确坡头路，自爱铿然曳杖声。
万里瞿塘月::唐代：杜甫::万里瞿唐月，春来六上弦。时时开暗室，故故满青天。爽合风襟静，高当泪脸悬。南飞有乌鹊，夜久落江边。
踏歌词四首·其一::唐代：刘禹锡::春江月出大堤平，堤上女郎连袂行。唱尽新词欢不见，红霞映树鹧鸪鸣。
赋得自君之出矣::唐代：张九龄::自君之出矣，不复理残机。思君如满月，夜夜减清辉。
小儿不畏虎::宋代：苏轼::　　有妇人昼日置小儿沙上而浣衣于水者。虎自山上驰来，妇人仓皇沉水避之。二小儿戏沙上自若。虎熟视久之，至以首抵触，庶几其一就惧；而儿痴，竟不知。虎亦寻卒去。噫，虎之食人，先被之以威，而不惧之人，威亦无所施欤！
五代史伶官传序::宋代：欧阳修::　　呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣。　　世言晋王之将终也，以三矢赐庄宗而告之曰：“梁，吾仇也；燕王，吾所立；契丹与吾约为兄弟；而皆背晋以归梁。此三者，吾遗恨也。与尔三矢，尔其无忘乃父之志！”庄宗受而藏之于庙。其后用兵，则遣从事以一少牢告庙，请其矢，盛以锦囊，负而前驱，及凯旋而纳之。　　方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼，乱者四应，仓皇东出，未及见贼而士卒离散，君臣相顾，不知所归。至于誓天断发，泣下沾襟，何其衰也！岂得之难而失之易欤？抑本其成败之迹，而皆自于人欤？　　《书》曰：“满招损，谦得益。”忧劳可以兴国，逸豫可以亡身，自然之理也。故方其盛也，举天下之豪杰，莫能与之争；及其衰也，数十伶人困之，而身死国灭，为天下笑。夫祸患常积于忽微，而智勇多困于所溺，岂独伶人也哉！作《伶官传》。 
竹枝词九首·其九::唐代：刘禹锡::山上层层桃李花，云间烟火是人家。银钏金钗来负水，长刀短笠去烧畲。(烧畲 同 烧畬）
贺新郎·寄辛幼安和见怀韵::宋代：陈亮::老去凭谁说。看几番、神奇臭腐，夏裘冬葛。父老长安今余几，后死无仇可雪。犹未燥、当时生发。二十五弦多少恨，算世间、那有平分月。胡妇弄，汉宫瑟。 树犹如此堪重别。只使君、从来与我，话头多合。行矣置之无足问，谁换妍皮痴骨。但莫使、伯牙弦绝。九转丹砂牢拾取，管精金、只是寻常铁。龙共虎，应声裂。
望江南·江南柳::宋代：欧阳修::江南柳，叶小未成阴。人为丝轻那忍折，莺嫌枝嫩不胜吟。留著待春深。十四五，闲抱琵琶寻。阶上簸钱阶下走，恁时相见早留心。何况到如今。 
吊屈原赋::两汉：贾谊::　　谊为长沙王太傅，既以谪去，意不自得；及度湘水，为赋以吊屈原。屈原，楚贤臣也。被谗放逐，作《离骚》赋，其终篇曰：“已矣哉！国无人兮，莫我知也。”遂自投汨罗而死。谊追伤之，因自喻，其辞曰： 　　恭承嘉惠兮，俟罪长沙；侧闻屈原兮，自沉汨罗。造讬湘流兮，敬吊先生；遭世罔极兮，乃殒厥身。呜呼哀哉！逢时不祥。鸾凤伏竄兮，鸱枭翱翔。闒茸尊显兮，谗谀得志；贤圣逆曳兮，方正倒植。世谓随、夷为溷兮，谓跖、蹻为廉；莫邪为钝兮，铅刀为銛。吁嗟默默，生之无故兮；斡弃周鼎，宝康瓠兮。腾驾罷牛，骖蹇驴兮；骥垂两耳，服盐车兮。章甫荐履，渐不可久兮；嗟苦先生，独离此咎兮。 　　讯曰：已矣！国其莫我知兮，独壹郁其谁语？凤漂漂其高逝兮，固自引而远去。袭九渊之神龙兮，沕深潜以自珍；偭蟂獭以隐处兮，夫岂从虾与蛭蟥？所贵圣人之神德兮，远浊世而自藏；使骐骥可得系而羁兮，岂云异夫犬羊？般纷纷其离此尤兮，亦夫子之故也。历九州而其君兮，何必怀此都也？凤凰翔于千仞兮，览德辉而下之；见细德之险徵兮，遥曾击而去之。彼寻常之污渎兮，岂能容夫吞舟之巨鱼？横江湖之鳣鲸兮，固将制于蝼蚁。 
与小女::唐代：韦庄::见人初解语呕哑，不肯归眠恋小车。 一夜娇啼缘底事，为嫌衣少缕金华。
稻田::唐代：韦庄::绿波春浪满前陂，极目连云稏肥。更被鹭鹚千点雪，破烟来入画屏飞。
夕阳楼::唐代：李商隐::花明柳暗绕天愁，上尽重城更上楼。欲问孤鸿向何处，不知身世自悠悠。
丹阳送韦参军::唐代：严维::丹阳郭里送行舟，一别心知两地秋。 日晚江南望江北，寒鸦飞尽水悠悠。
冬至::唐代：杜甫::年年至日长为客，忽忽穷愁泥杀人。江上形容吾独老，天边风俗自相亲。杖藜雪后临丹壑，鸣玉朝来散紫宸。心折此时无一寸，路迷何处见三秦。
九日龙山饮::唐代：李白::九日龙山饮，黄花笑逐臣。醉看风落帽，舞爱月留人。
胡无人::唐代：李白::严风吹霜海草凋，筋干精坚胡马骄。汉家战士三十万，将军兼领霍嫖姚。流星白羽腰间插，剑花秋莲光出匣。天兵照雪下玉关，虏箭如沙射金甲。云龙风虎尽交回，太白入月敌可摧。敌可摧，旄头灭，履胡之肠涉胡血。悬胡青天上，埋胡紫塞傍。胡无人，汉道昌。陛下之寿三千霜。但歌大风云飞扬，安得猛士兮守四方。
崔九欲往南山马上口号与别 / 留别王维 / 送崔九::唐代：裴迪::归山深浅去，须尽丘壑美。莫学武陵人，暂游桃源里。
临江仙·柳絮::清代：曹雪芹::白玉堂前春解舞，东风卷得均匀。蜂围蝶阵乱纷纷。几曾随逝水？岂必委芳尘？万缕千丝终不改，任他随聚随分。韶华休笑本无根。好风凭借力，送我上青云。
闲情赋::魏晋：陶渊明::初，张衡作《定情赋》，蔡邕作《静情赋》，检逸辞而宗澹泊，始则荡以思虑，而终归闲正。将以抑流宕之邪心，谅有助于讽谏。缀文之士，奕代继作；因并触类，广其辞义。余园闾多暇，复染翰为之；虽文妙不足，庶不谬作者之意乎。　　夫何瑰逸之令姿，独旷世以秀群。表倾城之艳色，期有德于传闻。佩鸣玉以比洁，齐幽兰以争芬。淡柔情于俗内，负雅志于高云。悲晨曦之易夕，感人生之长勤；同一尽于百年，何欢寡而愁殷！褰朱帏而正坐，泛清瑟以自欣。送纤指之余好，攮皓袖之缤纷。瞬美目以流眄，含言笑而不分。曲调将半，景落西轩。悲商叩林，白云依山。仰睇天路，俯促鸣弦。神仪妩媚，举止详妍。　　激清音以感余，愿接膝以交言。欲自往以结誓，惧冒礼之为愆；待凤鸟以致辞，恐他人之我先。意惶惑而靡宁，魂须臾而九迁：愿在衣而为领，承华首之余芳；悲罗襟之宵离，怨秋夜之未央！愿在裳而为带，束窈窕之纤身；嗟温凉之异气，或脱故而服新！愿在发而为泽，刷玄鬓于颓肩；悲佳人之屡沐，从白水而枯煎！愿在眉而为黛，随瞻视以闲扬；悲脂粉之尚鲜，或取毁于华妆！愿在莞而为席，安弱体于三秋；悲文茵之代御，方经年而见求！愿在丝而为履，附素足以周旋；悲行止之有节，空委弃于床前！愿在昼而为影，常依形而西东；悲高树之多荫，慨有时而不同！愿在夜而为烛，照玉容于两楹；悲扶桑之舒光，奄灭景而藏明！愿在竹而为扇，含凄飙于柔握；悲白露之晨零，顾襟袖以缅邈！愿在木而为桐，作膝上之鸣琴；悲乐极以哀来，终推我而辍音！　　考所愿而必违，徒契契以苦心。拥劳情而罔诉，步容与于南林。栖木兰之遗露，翳青松之余阴。傥行行之有觌，交欣惧于中襟；竟寂寞而无见，独悁想以空寻。敛轻裾以复路，瞻夕阳而流叹。步徙倚以忘趣，色凄惨而矜颜。叶燮燮以去条，气凄凄而就寒，日负影以偕没，月媚景于云端。鸟凄声以孤归，兽索偶而不还。悼当年之晚暮，恨兹岁之欲殚。思宵梦以从之，神飘飘而不安；若凭舟之失棹，譬缘崖而无攀。于时毕昴盈轩，北风凄凄，炯炯不寐，众念徘徊。起摄带以侍晨，繁霜粲于素阶。鸡敛翅而未鸣，笛流远以清哀；始妙密以闲和，终寥亮而藏摧。意夫人之在兹，托行云以送怀；行云逝而无语，时奄冉而就过。徒勤思而自悲，终阻山而滞河。迎清风以怯累，寄弱志于归波。尤《蔓草》之为会，诵《召南》之余歌。坦万虑以存诚，憩遥情于八遐。
登泰山记::清代：姚鼐::　　泰山之阳，汶水西流；其阴，济水东流。阳谷皆入汶，阴谷皆入济。当其南北分者，古长城也。最高日观峰，在长城南十五里。　　余以乾隆三十九年十二月，自京师乘风雪，历齐河、长清，穿泰山西北谷，越长城之限，至于泰安。是月丁未，与知府朱孝纯子颍由南麓登。四十五里，道皆砌石为磴，其级七千有余。　　泰山正南面有三谷。中谷绕泰安城下，郦道元所谓环水也。余始循以入，道少半，越中岭，复循西谷，遂至其巅。古时登山，循东谷入，道有天门。东谷者，古谓之天门溪水，余所不至也。今所经中岭及山巅崖限当道者，世皆谓之天门云。道中迷雾冰滑，磴几不可登。及既上，苍山负雪，明烛天南；望晚日照城郭，汶水、徂徕如画，而半山居雾若带然。　　戊申晦，五鼓，与子颖坐日观亭，待日出。大风扬积雪击面。亭东自足下皆云漫。稍见云中白若摴蒱数十立者，山也。极天云一线异色，须臾成五彩。日上，正赤如丹，下有红光，动摇承之。或曰，此东海也。回视日观以西峰，或得日，或否，绛皓驳色，而皆若偻。　　亭西有岱祠，又有碧霞元君祠；皇帝行宫在碧霞元君祠东。是日，观道中石刻，自唐显庆以来，其远古刻尽漫失。僻不当道者，皆不及往。　　山多石，少土；石苍黑色，多平方，少圜。少杂树，多松，生石罅，皆平顶。冰雪，无瀑水，无鸟兽音迹。至日观数里内无树，而雪与人膝齐。　　桐城姚鼐记。
青玉案·年年社日停针线::宋代：黄公绍::年年社日停针线。怎忍见、双飞燕。今日江城春已半。一身犹在，乱山深处，寂寞溪桥畔。春衫著破谁针线。点点行行泪痕满。落日解鞍芳草岸。花无人戴，酒无人劝，醉也无人管。
明妃曲二首::宋代：王安石::明妃初出汉宫时，泪湿春风鬓脚垂。低徊顾影无颜色，尚得君王不自持。归来却怪丹青手，入眼平生几曾有；意态由来画不成，当时枉杀毛延寿。一去心知更不归，可怜着尽汉宫衣；寄声欲问塞南事，只有年年鸿雁飞。家人万里传消息，好在毡城莫相忆；君不见咫尺长门闭阿娇，人生失意无南北。明妃初嫁与胡儿，毡车百两皆胡姬。含情欲语独无处，传与琵琶心自知。黄金杆拨春风手，弹看飞鸿劝胡酒。汉宫侍女暗垂泪，沙上行人却回首。汉恩自浅胡恩深，人生乐在相知心。可怜青冢已芜没，尚有哀弦留至今。
满江红·忧喜相寻::宋代：苏轼::董毅夫名钺，自梓漕得罪，罢官东川，归鄱阳，过东坡于齐安。怪其丰暇自得，余问之。曰：“吾再娶柳氏，三日而去官。吾固不戚戚，而优柳氏不能忘怀于进退也。已而欣然，同忧共若处富贵，吾是以益安焉。”命其侍儿歌其所作《满江红》。嗟叹之不足，乃次其韵。忧喜相寻，风雨过、一江春绿。巫峡梦、至今空有，乱山屏簇。何似伯鸾携德耀，箪瓢未足清欢足。渐粲然、光彩照阶庭，生兰玉。幽梦里，传心曲。肠断处，凭他续。文君婿知否，笑君卑辱。君不见周南歌汉广，天教夫子休乔木。便相将、左手抱琴书，云间宿。
少年游·参差烟树灞陵桥::宋代：柳永::参差烟树灞陵桥，风物尽前朝。衰杨古柳，几经攀折，憔悴楚宫腰。 夕阳闲淡秋光老，离思满蘅皋。一曲阳关，断肠声尽，独自凭兰桡。
春晓::唐代：元稹::半欲天明半未明，醉闻花气睡闻莺。猧儿撼起钟声动，二十年前晓寺情。
闾门即事::唐代：张继::耕夫召募爱楼船，春草青青万项田；试上吴门窥郡郭，清明几处有新烟。
书河上亭壁::宋代：寇准::岸阔樯稀波渺茫，独凭危槛思何长。萧萧远树疏林外，一半秋山带夕阳。
江村晚眺::宋代：戴复古::江头落日照平沙，潮退渔船阁岸斜。白鸟一双临水立，见人惊起入芦花。
虞美人·碧桃天上栽和露::宋代：秦观::碧桃天上栽和露，不是凡花数。乱山深处水萦回，可惜一枝如画为谁开？轻寒细雨情何限！不道春难管。为君沉醉又何妨，只怕酒醒时候断人肠。
临江仙·饮散离亭西去::五代：徐昌图::饮散离亭西去，浮生长恨飘蓬。回头烟柳渐重重。淡云孤雁远，寒日暮天红。今夜画船何处？潮平淮月朦胧。酒醒人静奈愁浓。残灯孤枕梦，轻浪五更风。
汴河怀古二首::唐代：皮日休::万艘龙舸绿丝间，载到扬州尽不还。应是天教开汴水，一千余里地无山。尽道隋亡为此河，至今千里赖通波。若无水殿龙舟事，共禹论功不较多。
终南::先秦：佚名::终南何有？有条有梅。君子至止，锦衣狐裘。颜如渥丹，其君也哉！终南何有？有纪有堂。君子至止，黻衣绣裳。佩玉将将，寿考不忘！
车遥遥篇::宋代：范成大::车遥遥，马憧憧。君游东山东复东，安得奋飞逐西风。愿我如星君如月，夜夜流光相皎洁。月暂晦，星常明。留明待月复，三五共盈盈。
春思::宋代：方岳::春风多可太忙生，长共花边柳外行。与燕作泥蜂酿蜜，才吹小雨又须晴。
大德歌·冬景::元代：关汉卿::雪粉华，舞梨花，再不见烟村四五家。密洒堪图画，看疏林噪晚鸦。黄芦掩映清江下，斜缆着钓鱼艖。
二翁登泰山::未知：佚名::　　昔有二翁，同邑(里）而居。甲翁之妻子去乡，唯叟一人而已。一日，叟携酒至乙翁第，二人对酌，不亦乐乎！乙翁曰：“向吾远游冀﹑雍，然（但）未尝登泰山，君有意同行乎？”甲翁曰：“是山余亦未登，然老矣，恐力不胜。”乙翁曰：“差矣，汝之言！曩者愚公年且九十而移山，今吾辈方逾六旬，何老之有！”甲翁曰：“甚善！”翌日，二翁偕往，越钱塘，绝长江，而至泰阴。夜宿，凌晨上山。乙翁欲扶之，甲翁曰：“吾力尚可，无需相扶。”自日出至薄暮，已至半山矣。
长干行·君家何处住::唐代：崔颢::君家何处住，妾住在横塘。停船暂借问，或恐是同乡。
玉台体::唐代：权德舆::昨夜裙带解，今朝蟢子飞。铅华不可弃，莫是藁砧归。
渡易水::明代：陈子龙::并刀昨夜匣中鸣，燕赵悲歌最不平；易水潺湲云草碧，可怜无处送荆卿！
临江仙·未遇行藏谁肯信::宋代：侯蒙::未遇行藏谁肯信，如今方表名踪。无端良匠画形容。当风轻借力，一举入高空。 才得吹嘘身渐稳，只疑远赴蟾宫。雨馀时候夕阳红。几人平地上，看我碧霄中。
浪淘沙·一叶忽惊秋::宋代：贺铸::一叶忽惊秋。分付东流。殷勤为过白苹洲。洲上小楼帘半卷，应认归舟。 回首恋朋游。迹去心留。歌尘萧散梦云收。惟有尊前曾见月，相伴人愁。
破阵子::宋代：晏殊::湖上西风斜日，荷花落尽红英。金菊满丛珠颗细，海燕辞巢翅羽轻。年年岁岁情。美酒一杯新熟，高歌数阕堪听。不向尊前同一醉，可奈光阴似水声。迢迢去未停。
武威送刘判官赴碛西行军::唐代：岑参::火山五月行人少，看君马去疾如鸟。 都护行营太白西，角声一动胡天晓。
小雅·伐木::先秦：佚名::伐木丁丁，鸟鸣嘤嘤。出自幽谷，迁于乔木。嘤其鸣矣，求其友声。相彼鸟矣，犹求友声。矧伊人矣，不求友生？神之听之，终和且平。伐木许许，酾酒有藇！既有肥羜，以速诸父。宁适不来，微我弗顾。於粲洒扫，陈馈八簋。既有肥牡，以速诸舅。宁适不来，微我有咎。伐木于阪，酾酒有衍。笾豆有践，兄弟无远。民之失德，乾餱以愆。有酒湑我，无酒酤我。坎坎鼓我，蹲蹲舞我。迨我暇矣，饮此湑矣。
国风·秦风·晨风::先秦：佚名::鴥彼晨风，郁彼北林。未见君子，忧心钦钦。如何如何，忘我实多！山有苞栎，隰有六驳。未见君子，忧心靡乐。如何如何，忘我实多！山有苞棣，隰有树檖。未见君子，忧心如醉。如何如何，忘我实多！
心术::宋代：苏洵::　　为将之道，当先治心。泰山崩于前而色不变，麋鹿兴于左而目不瞬，然后可以制利害，可以待敌。　　凡兵上义；不义，虽利勿动。非一动之为利害，而他日将有所不可措手足也。夫惟义可以怒士，士以义怒，可与百战。　　凡战之道，未战养其财，将战养其力，既战养其气，既胜养其心。谨烽燧，严斥堠，使耕者无所顾忌，所以养其财；丰犒而优游之，所以养其力；小胜益急，小挫益厉，所以养其气；用人不尽其所欲为，所以养其心。故士常蓄其怒、怀其欲而不尽。怒不尽则有馀勇，欲不尽则有馀贪。故虽并天下，而士不厌兵，此黄帝之所以七十战而兵不殆也。不养其心，一战而胜，不可用矣。　　凡将欲智而严，凡士欲愚。智则不可测，严则不可犯，故士皆委己而听命，夫安得不愚？夫惟士愚，而后可与之皆死。　　凡兵之动，知敌之主，知敌之将，而后可以动于险。邓艾缒兵于蜀中，非刘禅之庸，则百万之师可以坐缚，彼固有所侮而动也。故古之贤将，能以兵尝敌，而又以敌自尝，故去就可以决。　　凡主将之道，知理而后可以举兵，知势而后可以加兵，知节而后可以用兵。知理则不屈，知势则不沮，知节则不穷。见小利不动，见小患不避，小利小患，不足以辱吾技也，夫然后有以支大利大患。夫惟养技而自爱者，无敌于天下。故一忍可以支百勇，一静可以制百动。　　兵有长短，敌我一也。敢问：“吾之所长，吾出而用之，彼将不与吾校；吾之所短，吾蔽而置之，彼将强与吾角，奈何？”曰：“吾之所短，吾抗而暴之，使之疑而却；吾之所长，吾阴而养之，使之狎而堕其中。此用长短之术也。”　　善用兵者，使之无所顾，有所恃。无所顾，则知死之不足惜；有所恃，则知不至于必败。尺箠当猛虎，奋呼而操击；徒手遇蜥蜴，变色而却步，人之情也。知此者，可以将矣。袒裼而案剑，则乌获不敢逼；冠胄衣甲，据兵而寝，则童子弯弓杀之矣。故善用兵者以形固。夫能以形固，则力有馀矣。 
读书有所见作::清代：萧抡谓::人心如良苗，得养乃滋长；苗以泉水灌，心以理义养。一日不读书，胸臆无佳想。一月不读书，耳目失精爽。
采桑子·花前失却游春侣::五代：冯延巳::花前失却游春侣，独自寻芳。满目悲凉。纵有笙歌亦断肠。林间戏蝶帘间燕，各自双双。忍②更思量，绿树青苔半夕阳。
秋雁::元代：揭傒斯::寒向江南暖，饥向江南饱。莫道江南恶，须道江南好。
南乡子·秋暮村居::清代：纳兰性德::红叶满寒溪，一路空山万木齐。试上小楼极目望，高低。一片烟笼十里陂。吠犬杂鸣鸡，灯火荧荧归路迷。乍逐横山时近远，东西。家在寒林独掩扉。
绝句·人生无百岁::明代：刘基::人生无百岁，百岁复如何？古来英雄士，各已归山河。
鹊桥仙·一竿风月::宋代：陆游::一竿风月，一蓑烟雨，家在钓台西住。卖鱼生怕近城门，况肯到红尘深处？潮生理棹，潮平系缆，潮落浩歌归去。时人错把比严光，我自是无名渔父。
浣溪沙·咏橘::宋代：苏轼::菊暗荷枯一夜霜。新苞绿叶照林光。竹篱茅舍出青黄。 香雾噀人惊半破，清泉流齿怯初尝。吴姬三日手犹香。
听颖师弹琴::唐代：韩愈::昵昵儿女语，恩怨相尔汝。划然变轩昂，勇士赴敌场。浮云柳絮无根蒂，天地阔远随飞扬。喧啾百鸟群，忽见孤凤皇。(凤皇 一作 凤凰）跻攀分寸不可上，失势一落千丈强。嗟余有两耳，未省听丝篁。自闻颖师弹，起坐在一旁。推手遽止之，湿衣泪滂滂。颖乎尔诚能，无以冰炭置我肠！
折杨柳::唐代：李白::垂杨拂绿水，摇艳东风年。花明玉关雪，叶暖金窗烟。美人结长想，对此心凄然。攀条折春色，远寄龙庭前。
长沙过贾谊宅::唐代：刘长卿::三年谪宦此栖迟，万古惟留楚客悲。秋草独寻人去后，寒林空见日斜时。汉文有道恩犹薄，湘水无情吊岂知。寂寂江山摇落处，怜君何事到天涯。
重送裴郎中贬吉州::唐代：刘长卿::猿啼客散暮江头，人自伤心水自流。 同作逐臣君更远，青山万里一孤舟。
初夏即事::宋代：王安石::石梁茅屋有弯碕，流水溅溅度两陂。晴日暖风生麦气，绿阴幽草胜花时。
巫山一段云·古庙依青嶂::唐代：李珣::古庙依青嶂，行宫枕碧流。水声山色锁妆楼。往事思悠悠。云雨朝还暮，烟花春复秋。啼猿何必近孤舟。行客自多愁。
春日::宋代：汪藻::一春略无十日晴，处处浮云将雨行。野田春水碧于镜，人影渡傍鸥不惊。桃花嫣然出篱笑，似开未开最有情。茅茨烟暝客衣湿，破梦午鸡啼一声。
夜坐::宋代：张耒::庭户无人秋月明，夜霜欲落气先清。梧桐真不甘衰谢，数叶迎风尚有声。
踏莎行·春暮::宋代：寇准::春色将阑，莺声渐老，红英落尽青梅小。画堂人静雨蒙蒙，屏山半掩余香袅。密约沉沉，离情杳杳，菱花尘满慵将照。倚楼无语欲销魂，长空黯淡连芳草。
江城子·墨云拖雨过西楼::宋代：苏轼::墨云拖雨过西楼。水东流。晚烟收。柳外残阳，回照动帘钩。今夜巫山真个好，花未落，酒新篘。 美人微笑转星眸。月花羞。捧金瓯。歌扇萦风，吹散一春愁。试问江南诸伴侣，谁似我，醉扬州。
鹧鸪天·十里楼台倚翠微::宋代：晏几道::十里楼台倚翠微。百花深处杜鹃啼。殷勤自与行人语，不似流莺取次飞。 惊梦觉，弄晴时。声声只道不如归。天涯岂是无归意，争奈归期未可期。
南轩松::唐代：李白::南轩有孤松，柯叶自绵幂。清风无闲时，潇洒终日夕。阴生古苔绿，色染秋烟碧。何当凌云霄，直上数千尺。
七律·人民解放军占领南京::现代：毛泽东::钟山风雨起苍黄，百万雄师过大江。虎踞龙盘今胜昔，天翻地覆慨而慷。宜将剩勇追穷寇，不可沽名学霸王。天若有情天亦老，人间正道是沧桑。
沧浪歌::先秦：佚名::沧浪之水清兮，可以濯我缨；沧浪之水浊兮，可以濯我足。
春夜别友人二首·其一::唐代：陈子昂::银烛吐青烟，金樽对绮筵。离堂思琴瑟，别路绕山川。明月隐高树，长河没晓天。悠悠洛阳道，此会在何年。
咏牡丹::宋代：王溥::枣花至小能成实，桑叶虽柔解吐丝。堪笑牡丹如斗大，不成一事又空枝。
落花::宋代：宋祁::坠素翻红各自伤，青楼烟雨忍相忘。将飞更作回风舞，已落犹成半面妆。沧海客归珠有泪，章台人去骨遗香。可能无意传双蝶，尽付芳心与蜜房。
点绛唇·醉漾轻舟::宋代：秦观::醉漾轻舟，信流引到花深处。尘缘相误，无计花间住。烟水茫茫，千里斜阳暮。山无数，乱红如雨。不记来时路。
春晓::唐代：李中::残烛犹存月尚明，几家帏幌梦魂惊。星河渐没行人动，历历林梢百舌声。
幼女词::唐代：施肩吾::幼女才六岁，未知巧与拙。向夜在堂前，学人拜新月。
武侯庙::唐代：杜甫::遗庙丹青落，空山草木长。犹闻辞后主，不复卧南阳。
梁甫吟::唐代：李白::长啸梁甫吟，何时见阳春？君不见，朝歌屠叟辞棘津，八十西来钓渭滨。宁羞白发照清水，逢时壮气思经纶。广张三千六百钓，风期暗与文王亲。大贤虎变愚不测，当年颇似寻常人。君不见，高阳酒徒起草中，长揖山东隆准公。入门不拜逞雄辩，两女辍洗来趋风。东下齐城七十二，指挥楚汉如旋蓬。狂客落魄尚如此，何况壮士当群雄！我欲攀龙见明主，雷公砰訇震天鼓。帝旁投壶多玉女，三时大笑开电光，倏烁晦冥起风雨。阊阖九门不可通，以额扣关阍者怒。白日不照我精诚，杞国无事忧天倾。猰貐磨牙竞人肉，驺虞不折生草茎。手接飞猱搏雕虎，侧足焦原未言苦。智者可卷愚者豪，世人见我轻鸿毛。力排南山三壮士，齐相杀之费二桃。吴楚弄兵无剧孟，亚夫咍尔为徒劳。梁甫吟，声正悲。张公两龙剑，神物合有时。风云感会起屠钓，大人臲屼当安之。
送人之军::唐代：贺知章::常经绝脉塞，复见断肠流。送子成今别，令人起昔愁。陇云晴半雨，边草夏先秋。万里长城寄，无贻汉国忧。
春江晚景::唐代：张九龄::江林多秀发，云日复相鲜。征路那逢此，春心益渺然。兴来只自得，佳处莫能传。薄暮津亭下，余花满客船。
春光好·蘋叶软::五代：和凝::蘋叶软，杏花明，画船轻。双浴鸳鸯出绿汀，棹歌声。春水无风无浪，春天半雨半晴。红粉相随南浦晚，几含情。
塞上听吹笛::唐代：高适::雪净胡天牧马还，月明羌笛戍楼间。借问梅花何处落，风吹一夜满关山。
论诗三十首·其四::金朝：元好问::一语天然万古新，豪华落尽见真淳。南窗白日羲皇上，未害渊明是晋人。
阮郎归·南园春半踏青时::宋代：欧阳修::南园春半踏青时，风和闻马嘶。青梅如豆柳如眉，日长蝴蝶飞。花露重，草烟低，人家帘幕垂。秋千慵困解罗衣，画堂双燕归。
贺圣朝·留别::宋代：叶清臣::满斟绿醑留君住。莫匆匆归去。三分春色二分愁，更一分风雨。花开花谢、都来几许。且高歌休诉。不知来岁牡丹时，再相逢何处。
竹枝词九首::唐代：刘禹锡::白帝城头春草生，白盐山下蜀江清。南人上来歌一曲，北人莫上动乡情。山桃红花满上头，蜀江春水拍山流。花红易衰似郎意，水流无限似侬愁。江上朱楼新雨晴，瀼西春水縠文生。桥东桥西好杨柳，人来人去唱歌行。日出三竿春雾消，江头蜀客驻兰桡。凭寄狂夫书一纸，信在成都万里桥。两岸山花似雪开，家家春酒满银杯。昭君坊中多女伴，永安宫外踏青来。城西门前滟滪堆，年年波浪不能摧。懊恼人心不如石，少时东去复西来。瞿塘嘈嘈十二滩，此中道路古来难。长恨人心不如水，等闲平地起波澜。巫峡苍苍烟雨时，清猿啼在最高枝。个里愁人肠自断，由来不是此声悲。山上层层桃李花，云间烟火是人家。银钏金钗来负水，长刀短笠去烧畲。
省试湘灵鼓瑟::唐代：钱起::善鼓云和瑟，常闻帝子灵。冯夷空自舞，楚客不堪听。苦调凄金石，清音入杳冥。苍梧来怨慕，白芷动芳馨。流水传潇浦，悲风过洞庭。曲终人不见，江上数峰青。
咏怀古迹五首·其一::唐代：杜甫::支离东北风尘际，漂泊西南天地间。三峡楼台淹日月，五溪衣服共云山。羯胡事主终无赖，词客哀时且未还。庾信平生最萧瑟，暮年诗赋动江关。
望岳三首·其二::唐代：杜甫::西岳崚嶒竦处尊，诸峰罗立似儿孙。安得仙人九节杖，拄到玉女洗头盆。车箱入谷无归路，箭栝通天有一门。稍待秋风凉冷后，高寻白帝问真源。
春思::唐代：皇甫冉::莺啼燕语报新年，马邑龙堆路几千。家住层城临汉苑，心随明月到胡天。机中锦字论长恨，楼上花枝笑独眠。为问元戎窦车骑，何时返旆勒燕然。
园有桃::先秦：佚名::园有桃，其实之肴。心之忧矣，我歌且谣。不知我者，谓我士也骄。彼人是哉，子曰何其？心之忧矣，其谁知之？其谁知之，盖亦勿思！园有棘，其实之食。心之忧矣，聊以行国。不知我者，谓我士也罔极。彼人是哉，子曰何其？心之忧矣，其谁知之？其谁知之，盖亦勿思！
金明池·咏寒柳::明代：柳如是::有怅寒潮，无情残照，正是萧萧南浦。更吹起，霜条孤影，还记得，旧时飞絮。况晚来，烟浪斜阳，见行客，特地瘦腰如舞。总一种凄凉，十分憔悴，尚有燕台佳句。春日酿成秋日雨。念畴昔风流，暗伤如许。纵饶有，绕堤画舸，冷落尽，水云犹故。忆从前，一点东风，几隔着重帘，眉儿愁苦。待约个梅魂，黄昏月淡，与伊深怜低语。
望江南·天上月::五代：佚名::天上月，遥望似一团银。夜久更阑风渐紧。与奴吹散月边云。照见负心人。
渔家傲·五月榴花妖艳烘::宋代：欧阳修::五月榴花妖艳烘。绿杨带雨垂垂重。五色新丝缠角粽。金盘送。生绡画扇盘双凤。正是浴兰时节动。菖蒲酒美清尊共。叶里黄鹂时一弄。犹瞢忪。等闲惊破纱窗梦。
咸阳值雨::唐代：温庭筠::咸阳桥上雨如悬，万点空濛隔钓船。还似洞庭春水色，晓云将入岳阳天。
出塞词::唐代：马戴::金带连环束战袍，马头冲雪度临洮。卷旗夜劫单于帐，乱斫胡兵缺宝刀。
云阳馆与韩绅宿别::唐代：司空曙::故人江海别，几度隔山川。乍见翻疑梦，相悲各问年。孤灯寒照雨，深竹暗浮烟。更有明朝恨，离杯惜共传。
丽人行::唐代：杜甫::三月三日天气新，长安水边多丽人。态浓意远淑且真，肌理细腻骨肉匀。绣罗衣裳照暮春，蹙金孔雀银麒麟。头上何所有？翠微盍叶垂鬓唇。背后何所见？珠压腰衱稳称身。就中云幕椒房亲，赐名大国虢与秦。紫驼之峰出翠釜，水精之盘行素鳞。犀箸厌饫久未下，鸾刀缕切空纷纶。黄门飞鞚不动尘，御厨络绎送八珍。箫鼓哀吟感鬼神，宾从杂遝实要津。后来鞍马何逡巡，当轩下马入锦茵。杨花雪落覆白苹，青鸟飞去衔红巾。炙手可热势绝伦，慎莫近前丞相嗔！
国风·鄘风·柏舟::先秦：佚名::泛彼柏舟，在彼中河。髧彼两髦，实维我仪。之死矢靡它。母也天只！不谅人只！泛彼柏舟，在彼河侧。髧彼两髦，实维我特。之死矢靡慝。母也天只！不谅人只！
纪辽东二首::隋代：杨广::辽东海北翦长鲸，风云万里清。方当销锋散马牛，旋师宴镐京。前歌后舞振军威，饮至解戎衣。判不徒行万里去，空道五原归。秉旄仗节定辽东，俘馘变夷风。清歌凯捷九都水，归宴洛阳宫。策功行赏不淹留，全军藉智谋。讵似南宫复道上，先封雍齿侯。
臧僖伯谏观鱼::先秦：左丘明::　　春，公将如棠观鱼者。臧僖伯谏曰：“凡物不足以讲大事，其材不足以备器用，则君不举焉。君将纳民于轨物者也。故讲事以度轨量，谓之‘轨’；取材以章物采，谓之‘物’。不轨不物，谓之乱政。乱政亟行，所以败也。故春蒐、夏苗、秋狝、冬狩，皆于农隙以讲事也。三年而治兵，入而振旅，归而饮至，以数军实。昭文章，明贵贱，辨等列，顺少长，习威仪也。鸟兽之肉不登于俎，皮革、齿牙、骨角、毛羽不登于器，则君不射，古之制也。若夫山林川泽之实，器用之资，皂隶之事，官司之守，非君所及也。”　　公曰：“吾将略地焉。”遂往，陈鱼而观之。僖伯称疾不从。　　书曰：“公矢鱼与棠。”非礼也，且言远地也。 
赠梁任父母同年 / 题梁任父同年::清代：黄遵宪::寸寸山河寸寸金，侉离分裂力谁任。杜鹃再拜忧天泪，精卫无穷填海心。
咏芭蕉::清代：郑燮::芭蕉叶叶为多情，一叶才舒一叶生。自是相思抽不尽，却教风雨怨秋声。
东溪::宋代：梅尧臣::行到东溪看水时，坐临孤屿发船迟。野凫眠岸有闲意，老树着花无丑枝。短短蒲茸齐似剪，平平沙石净于筛。情虽不厌住不得，薄暮归来车马疲。
玉楼春·红酥肯放琼苞碎::宋代：李清照::红酥肯放琼苞碎。探著南枝开遍未。不知酝藉几多香，但见包藏无限意。 道人憔悴春窗底。闷损阑干愁不倚。要来小酌便来休，未必明朝风不起。
虞美人·寄公度::宋代：舒亶::芙蓉落尽天涵水，日暮沧波起。背飞双燕贴云寒，独向小楼东畔、倚阑看。 浮生只合尊前老，雪满长安道。故人早晚上高台，赠我江南春色、一枝梅。
采桑子·轻舟短棹西湖好::宋代：欧阳修::轻舟短棹西湖好，绿水逶迤，芳草长堤，隐隐笙歌处处随。无风水面琉璃滑，不觉船移，微动涟漪，惊起沙禽掠岸飞。
韩冬郎即席为诗相送一座尽惊他日余方追吟连宵侍坐裴回久之句有老成之风因成二绝寄酬兼呈畏之员外·其一::唐代：李商隐::十岁裁诗走马成，冷灰残烛动离情。桐花万里丹山路，雏凤清于老凤声。剑栈风樯各苦辛，别时冰雪到时春。为凭何逊休联句，瘦尽东阳姓沈人。
听张立本女吟::唐代：高适::危冠广袖楚宫妆，独步闲庭逐夜凉。 自把玉钗敲砌竹，清歌一曲月如霜。
寻南溪常山道人隐居 / 寻南溪常道士::唐代：刘长卿::一路经行处，莓苔见履痕。白云依静渚，春草闭闲门。过雨看松色，随山到水源。溪花与禅意，相对亦忘言。
凤凰台上忆吹箫·寸寸微云::清代：贺双卿::寸寸微云，丝丝残照，有无明灭难消。正断魂魂断，闪闪摇摇。望望山山水水，人去去，隐隐迢迢。从今后，酸酸楚楚，只似今宵。青遥。问天不应，看小小双卿，袅袅无聊。更见谁谁见，谁痛花娇？谁望欢欢喜喜，偷素粉，写写描描？谁还管，生生世世，夜夜朝朝。
黄冈竹楼记::宋代：王禹偁::　　黄冈之地多竹，大者如椽。竹工破之，刳去其节，用代陶瓦。比屋皆然，以其价廉而工省也。　　子城西北隅，雉堞圮毁，蓁莽荒秽，因作小楼二间，与月波楼通。远吞山光，平挹江濑，幽阒辽夐，不可具状。夏宜急雨，有瀑布声；冬宜密雪，有碎玉声。宜鼓琴，琴调虚畅；宜咏诗，诗韵清绝；宜围棋，子声丁丁然；宜投壶，矢声铮铮然；皆竹楼之所助也。　　公退之暇，被鹤氅衣，戴华阳巾，手执《周易》一卷，焚香默坐，消遣世虑。江山之外，第见风帆沙鸟，烟云竹树而已。待其酒力醒，茶烟歇，送夕阳，迎素月，亦谪居之胜概也。彼齐云、落星，高则高矣；井干、丽谯，华则华矣；止于贮妓女，藏歌舞，非骚人之事，吾所不取。　　吾闻竹工云：“竹之为瓦，仅十稔；若重覆之，得二十稔。”噫！吾以至道乙未岁，自翰林出滁上，丙申，移广陵；丁酉又入西掖；戊戌岁除日，新旧岁之交，即除夕。有齐安之命；己亥闰三月到郡。四年之间，奔走不暇；未知明年又在何处，岂惧竹楼之易朽乎！幸后之人与我同志，嗣而葺之，庶斯楼之不朽也！　　咸平二年八月十五日记。 
寒食上冢::宋代：杨万里::迳直夫何细！桥危可免扶？远山枫外淡，破屋麦边孤。宿草春风又，新阡去岁无。梨花自寒食，进节只愁余。
满江红·汉水东流::宋代：辛弃疾::汉水东流，都洗尽，髭胡膏血。人尽说，君家飞将，旧时英烈。破敌金城雷过耳，谈兵玉帐冰生颊。想王郎，结发赋从戎，传遗业。腰间剑，聊弹铗。尊中酒，堪为别。况故人新拥，汉坛旌节。马革裹尸当自誓，蛾眉伐性休重说。但从今，记取楚楼风，庾台月。
沁园春·灵山斋庵赋时筑偃湖未成::宋代：辛弃疾::叠嶂西驰，万马回旋，众山欲东。正惊湍直下，跳珠倒溅；小桥横截，缺月初弓。老合投闲，天教多事，检校长身十万松。吾庐小，在龙蛇影外，风雨声中。争先见面重重，看爽气朝来三数峰。似谢家子弟，衣冠磊落；相如庭户，车骑雍容。我觉其间，雄深雅健，如对文章太史公。新堤路，问偃湖何日，烟水蒙蒙？
汉宫春·立春日::宋代：辛弃疾::春已归来，看美人头上，袅袅春幡。无端风雨，未肯收尽余寒。年时燕子，料今宵梦到西园。浑未辨，黄柑荐酒，更传青韭堆盘？却笑东风，从此便薰梅染柳，更没些闲。闲时又来镜里，转变朱颜。清愁不断，问何人会解连环？生怕见花开花落，朝来塞雁先还。
临江仙·樱桃落尽春归去::五代：李煜::樱桃落尽春归去，蝶翻金粉双飞。子规啼月小楼西，玉钩罗幕，惆怅暮烟垂。别巷寂寥人散后，望残烟草低迷。炉香闲袅凤凰儿，空持罗带，回首恨依依。
题红叶::唐代：宣宗宫人::流水何太急，深宫尽日闲。殷勤谢红叶，好去到人间。
江南::唐代：罗隐::玉树歌声泽国春，累累辎重忆亡陈。垂衣端拱浑闲事，忍把江山乞与人。
远师::唐代：白居易::东宫白庶子，南寺远禅师。何处遥相见，心无一事时。
江楼夕望招客::唐代：白居易::海天东望夕茫茫，山势川形阔复长。灯火万家城四畔，星河一道水中央。风吹古木晴天雨，月照平沙夏夜霜。能就江楼消暑否？比君茅舍较清凉。
晚春二首·其二::唐代：韩愈::谁收春色将归去，慢绿妖红半不存。榆荚只能随柳絮，等闲撩乱走空园。
八月十五夜月二首::唐代：杜甫::满月飞明镜，归心折大刀。转蓬行地远，攀桂仰天高。水路疑霜雪，林栖见羽毛。此时瞻白兔，直欲数秋毫。稍下巫山峡，犹衔白帝城。气沈全浦暗，轮仄半楼明。刁斗皆催晓，蟾蜍且自倾。张弓倚残魄，不独汉家营。
自洛之越::唐代：孟浩然::遑遑三十载，书剑两无成。山水寻吴越，风尘厌洛京。扁舟泛湖海，长揖谢公卿。且乐杯中物，谁论世上名。
望蓟门::唐代：祖咏::燕台一望客心惊，笳鼓喧喧汉将营。万里寒光生积雪，三边曙色动危旌。沙场烽火侵胡月，海畔云山拥蓟城。少小虽非投笔吏，论功还欲请长缨。
谢赐珍珠::唐代：江采萍::桂叶双眉久不描，残妆和泪污红绡。长门尽日无梳洗，何必珍珠慰寂寥。
国风·鄘风·墙有茨::先秦：佚名::墙有茨，不可扫也。中冓之言，不可道也。所可道也，言之丑也。墙有茨，不可襄也。中冓之言，不可详也。所可详也，言之长也。墙有茨，不可束也。中冓之言，不可读也。所可读也，言之辱也。
梅花绝句·其二::宋代：陆游::幽谷那堪更北枝，年年自分着花迟。高标逸韵君知否，正是层冰积雪时。
南乡子·为亡妇题照::清代：纳兰性德::泪咽却无声，只向从前悔薄情。凭仗丹青重省识，盈盈，一片伤心画不成。别语忒分明，午夜鹣鹣梦早醒。卿自早醒侬自梦，更更，泣尽风檐夜雨铃。
念奴娇·登建康赏心亭呈史致道留守::宋代：辛弃疾::我来吊古，上危楼、赢得闲愁千斛。虎踞龙蟠何处是，只有兴亡满目。柳外斜阳，水边归鸟，陇上吹乔木。片帆西去，一声谁喷霜竹。 却忆安石风流，东山岁晚，泪落哀筝曲。儿辈功名都付与，长日惟消棋局。宝镜难寻，碧云将暮，谁劝杯中绿。江头风怒，朝来波浪翻屋。
水调歌头·秋色渐将晚::宋代：叶梦得::秋色渐将晚，霜信报黄花。小窗低户深映，微路绕欹斜。为问山翁何事，坐看流年轻度，拚却鬓双华。徙倚望沧海，天净水明霞。 念平昔，空飘荡，遍天涯。归来三径重扫，松竹本吾家。却恨悲风时起，冉冉云间新雁，边马怨胡笳。谁似东山老，谈笑静胡沙。
蝶恋花·蝶懒莺慵春过半::宋代：苏轼::蝶懒莺慵春过半。花落狂风，小院残红满。午醉未醒红日晚，黄昏帘幕无人卷。云鬓鬅松眉黛浅。总是愁媒，欲诉谁消遣。未信此情难系绊，杨花犹有东风管。
酬问师::唐代：刘商::虚空无处所，仿佛似琉璃。诗境何人到，禅心又过诗。
从军行二首::唐代：王昌龄::向夕临大荒，朔风轸归虑。平沙万里馀，飞鸟宿何处。虏骑猎长原，翩翩傍河去。边声摇白草，海气生黄雾。百战苦风尘，十年履霜露。虽投定远笔，未坐将军树。早知行路难，悔不理章句。秋草马蹄轻，角弓持弦急。去为龙城战，正值胡兵袭。军气横大荒，战酣日将入。长风金鼓动，白露铁衣湿。四起愁边声，南庭时伫立。断蓬孤自转，寒雁飞相及。万里云沙涨，平原冰霰涩。惟闻汉使还，独向刀环泣。
君子阳阳::先秦：佚名::君子阳阳，左执簧，右招我由房，其乐只且！君子陶陶，左执翿，右招我由敖，其乐只且！
七夕::宋代：杨朴::未会牵牛意若何，须邀织女弄金梭。年年乞与人间巧，不道人间巧已多。
愚溪诗序::唐代：柳宗元::　　灌水之阳有溪焉，东流入于潇水。或曰：冉氏尝居也，故姓是溪为冉溪。或曰：可以染也，名之以其能，故谓之染溪。予以愚触罪，谪潇水上。爱是溪，入二三里，得其尤绝者家焉。古有愚公谷，今予家是溪，而名莫能定，士之居者，犹龂龂然，不可以不更也，故更之为愚溪。 　　愚溪之上，买小丘，为愚丘。自愚丘东北行六十步，得泉焉，又买居之，为愚泉。愚泉凡六穴，皆出山下平地，盖上出也。合流屈曲而南，为愚沟。遂负土累石，塞其隘，为愚池。愚池之东为愚堂。其南为愚亭。池之中为愚岛。嘉木异石错置，皆山水之奇者，以予故，咸以愚辱焉。 　　夫水，智者乐也。今是溪独见辱于愚，何哉？盖其流甚下，不可以溉灌。又峻急多坻石，大舟不可入也。幽邃浅狭，蛟龙不屑，不能兴云雨，无以利世，而适类于予，然则虽辱而愚之，可也。 　　宁武子“邦无道则愚”，智而为愚者也；颜子“终日不违如愚”，睿而为愚者也。皆不得为真愚。今予遭有道而违于理，悖于事，故凡为愚者，莫我若也。夫然，则天下莫能争是溪，予得专而名焉。 　　溪虽莫利于世，而善鉴万类，清莹秀澈，锵鸣金石，能使愚者喜笑眷慕，乐而不能去也。予虽不合于俗，亦颇以文墨自慰，漱涤万物，牢笼百态，而无所避之。以愚辞歌愚溪，则茫然而不违，昏然而同归，超鸿蒙，混希夷，寂寥而莫我知也。于是作《八愚诗》，纪于溪石上。 
四块玉·别情::元代：关汉卿::自送别，心难舍，一点相思几时绝？凭阑袖拂杨花雪。溪又斜，山又遮，人去也！
咏史::清代：龚自珍::金粉东南十五州，万重恩怨属名流。牢盆狎客操全算，团扇才人踞上游。避席畏闻文字狱，著书都为稻粱谋。田横五百人安在，难道归来尽列侯？
眼儿媚·迟迟春日弄轻柔::宋代：朱淑真::迟迟春日弄轻柔，花径暗香流。清明过了，不堪回首，云锁朱楼。午窗睡起莺声巧，何处唤春愁？绿杨影里，海棠亭畔，红杏梢头。
江城子·江景::宋代：苏轼::湖上与张先同赋，时闻弹筝凤凰山下雨初晴，水风清，晚霞明。一朵芙蕖，开过尚盈盈。何处飞来双白鹭，如有意，慕娉婷。忽闻江上弄哀筝，苦含情，遣谁听！烟敛云收，依约是湘灵。欲待曲终寻问取，人不见，数峰青。 
蝶恋花·越女采莲秋水畔::宋代：欧阳修::越女采莲秋水畔。窄袖轻罗，暗露双金钏。照影摘花花似面。芳心只共丝争乱。鸂鶒滩头风浪晚。雾重烟轻，不见来时伴。隐隐歌声归棹远。离愁引著江南岸。
蝶恋花·凤栖梧::宋代：柳永::蜀锦地衣丝步障。屈曲回廊，静夜闲寻访。玉砌雕阑新月上。朱扉半掩人相望。 旋暖熏炉温斗帐。玉树琼枝，迤逦相偎傍。酒力渐浓春思荡。鸳鸯绣被翻红浪。
雪梅香·景萧索::宋代：柳永::景萧索，危楼独立面晴空。动悲秋情绪，当时宋玉应同。渔市孤烟袅寒碧，水村残叶舞愁红。楚天阔，浪浸斜阳，千里溶溶。 临风。想佳丽，别后愁颜，镇敛眉峰。可惜当年，顿乖雨迹云踪。雅态妍姿正欢洽，落花流水忽西东。无憀恨、相思意，尽分付征鸿。
明月皎夜光::两汉：佚名::明月皎夜光，促织鸣东壁。玉衡指孟冬，众星何历历。白露沾野草，时节忽复易。秋蝉鸣树间，玄鸟逝安适。昔我同门友，高举振六翮。不念携手好，弃我如遗迹。南箕北有斗，牵牛不负轭。良无盘石固，虚名复何益？
题扬州禅智寺::唐代：杜牧::雨过一蝉噪，飘萧松桂秋。青苔满阶砌，白鸟故迟留。暮霭生深树，斜阳下小楼。谁知竹西路，歌吹是扬州。
国风·王风·兔爰::先秦：佚名::有兔爰爰，雉离于罗。我生之初，尚无为；我生之后，逢此百罹。尚寐无吪！有兔爰爰，雉离于罦。我生之初，尚无造；我生之后，逢此百忧。尚寐无觉！有兔爰爰，雉离于罿。我生之初，尚无庸；我生之后，逢此百凶。尚寐无聪！
迎燕::宋代：葛天民::咫尺春三月， 寻常百姓家。为迎新燕入， 不下旧帘遮。翅湿沾微雨， 泥香带落花。巢成雏长大， 相伴过年华。
夜泊水村::宋代：陆游::腰间羽箭久凋零，太息燕然未勒铭。老子犹堪绝大漠，诸君何至泣新亭。一身报国有万死，双鬓向人无再青。记取江湖泊船处，卧闻新雁落寒汀。
早梅::明代：道源::万树寒无色，南枝独有花。香闻流水处，影落野人家。
无俗念·灵虚宫梨花词::宋代：丘处机::春游浩荡，是年年、寒食梨花时节。白锦无纹香烂漫，玉树琼葩堆雪。静夜沉沉，浮光霭霭，冷浸溶溶月。人间天上，烂银霞照通彻。浑似姑射真人，天姿灵秀，意气舒高洁。万化参差谁信道，不与群芳同列。浩气清英，仙材卓荦，下土难分别。瑶台归去，洞天方看清绝。
塞下曲·其一::唐代：李益::蕃州部落能结束，朝暮驰猎黄河曲。燕歌未断塞鸿飞，牧马群嘶边草绿。
江上::清代：王士祯::吴头楚尾路如何？烟雨秋深暗自波。晚趁寒潮渡江去，满林黄叶雁声多。
清平乐·候蛩凄断::宋代：张炎::候蛩凄断，人语西风岸。月落沙平江似练，望尽芦花无雁。暗教愁损兰成，可怜夜夜关情。只有一枝梧叶，不知多少秋声！
江城子·孤山竹阁送述古::宋代：苏轼::翠蛾羞黛怯人看。掩霜纨，泪偷弹。且尽一尊，收泪唱《阳关》。漫道帝城天样远，天易见，见君难。画堂新构近孤山。曲栏干，为谁安？飞絮落花，春色属明年。欲棹小舟寻旧事，无处问，水连天。
蝶恋花·画阁归来春又晚::宋代：欧阳修::画阁归来春又晚。燕子双飞，柳软桃花浅。细雨满天风满院，愁眉敛尽无人见。独倚阑干心绪乱。芳草芊绵，尚忆江南岸。风月无情人暗换，旧游如梦空肠断。
沧浪亭记::宋代：苏舜钦::　　予以罪废，无所归。扁舟吴中，始僦舍以处。时盛夏蒸燠，土居皆褊狭，不能出气，思得高爽虚辟之地，以舒所怀，不可得也。 　　一日过郡学，东顾草树郁然，崇阜广水，不类乎城中。并水得微径于杂花修竹之间。东趋数百步，有弃地，纵广合五六十寻，三向皆水也。杠之南，其地益阔，旁无民居，左右皆林木相亏蔽。访诸旧老，云钱氏有国，近戚孙承右之池馆也。坳隆胜势，遗意尚存。予爱而徘徊，遂以钱四万得之，构亭北碕，号‘沧浪’焉。前竹后水，水之阳又竹，无穷极。澄川翠干，光影会合于轩户之间，尤与风月为相宜。予时榜小舟，幅巾以往，至则洒然忘其归。觞而浩歌，踞而仰啸，野老不至，鱼鸟共乐。形骸既适则神不烦，观听无邪则道以明；返思向之汩汩荣辱之场，日与锱铢利害相磨戛，隔此真趣，不亦鄙哉！ 　　噫！人固动物耳。情横于内而性伏，必外寓于物而后遣。寓久则溺，以为当然；非胜是而易之，则悲而不开。惟仕宦溺人为至深。古之才哲君子，有一失而至于死者多矣，是未知所以自胜之道。予既废而获斯境，安于冲旷，不与众驱，因之复能乎内外失得之原，沃然有得，笑闵万古。尚未能忘其所寓目，用是以为胜焉！ 
鹅赠鹤::唐代：白居易::君因风送入青云，我被人驱向鸭群。雪颈霜毛红网掌，请看何处不如君？
望木瓜山::唐代：李白::早起见日出，暮见栖鸟还。客心自酸楚，况对木瓜山。
右溪记::唐代：元结::　　道州城西百余步，有小溪。南流数十步，合营溪。水抵两岸，悉皆怪石，欹嵌盘曲，不可名状。清流触石，洄悬激注；佳木异竹，垂阴相荫。　　此溪若在山野之上，则宜逸民退士之所游处；在人间，则可为都邑之胜境，静者之林亭。而置州以来，无人赏爱；徘徊溪上，为之怅然。乃疏凿芜秽，俾为亭宇；植松与桂，兼之香草，以裨形胜。为溪在州右，遂命之曰右溪。刻铭石上，彰示来者。
拟挽歌辞三首::魏晋：陶渊明::有生必有死，早终非命促。昨暮同为人，今旦在鬼录。魂气散何之，枯形寄空木。娇儿索父啼，良友抚我哭。得失不复知，是非安能觉！千秋万岁后，谁知荣与辱？但恨在世时，饮酒不得足。在昔无酒饮，今但湛空觞。春醪生浮蚁，何时更能尝！肴案盈我前，亲旧哭我旁。欲语口无音，欲视眼无光。昔在高堂寝，今宿荒草乡；一朝出门去，归来夜未央。荒草何茫茫，白杨亦萧萧。严霜九月中，送我出远郊。四面无人居，高坟正嶣峣。马为仰天鸣，风为自萧条。幽室一已闭，千年不复朝。千年不复朝，贤达无奈何。向来相送人，各自还其家。亲戚或余悲，他人亦已歌。死去何所道，托体同山阿。
苏秦以连横说秦::先秦：佚名::　　苏秦始将连横说秦惠王曰：“大王之国，西有巴、蜀、汉中之利，北有胡貉、代马之用，南有巫山、黔中之限，东有肴、函之固。田肥美，民殷富，战车万乘，奋击百万，沃野千里，蓄积饶多，地势形便，此所谓天府，天下之雄国也。以大王之贤，士民之众，车骑之用，兵法之教，可以并诸侯，吞天下，称帝而治。愿大王少留意，臣请奏其效。”　　秦王曰：“寡人闻之：毛羽不丰满者，不可以高飞，文章不成者不可以诛罚，道德不厚者不可以使民，政教不顺者不可以烦大臣。今先生俨然不远千里而庭教之，愿以异日。”　　苏秦曰：“臣固疑大王之不能用也。昔者神农伐补遂，黄帝伐涿鹿而禽蚩尤，尧伐驩兜，舜伐三苗，禹伐共工，汤伐有夏，文王伐崇，武王伐纣，齐桓任战而伯天下。由此观之，恶有不战者乎？古者使车毂击驰，言语相结，天下为一，约从连横，兵革不藏。文士并饬，诸侯乱惑，万端俱起，不可胜理。科条既备，民多伪态，书策稠浊，百姓不足。上下相愁，民无所聊，明言章理，兵甲愈起。辩言伟服，战攻不息，繁称文辞，天下不治。舌弊耳聋，不见成功，行义约信，天下不亲。于是乃废文任武，厚养死士，缀甲厉兵，效胜于战场。夫徒处而致利，安坐而广地，虽古五帝三王五伯，明主贤君，常欲坐而致之，其势不能。故以战续之，宽则两军相攻，迫则杖戟相橦，然后可建大功。是故兵胜于外，义强于内，威立于上，民服于下。今欲并天下，凌万乘，诎敌国，制海内，子元元，臣诸侯，非兵不可。今不嗣主，忽于至道，皆惛于教，乱于治，迷于言，惑于语，沈于辩，溺于辞。以此论之，王固不能行也。”　　说秦王书十上而说不行，黑貂之裘弊，黄金百斤尽，资用乏绝，去秦而归，羸縢履蹻，负书担橐，形容枯槁，面目犁黑，状有愧色。归至家，妻不下紝，嫂不为炊。父母不与言。苏秦喟叹曰：“妻不以我为夫，嫂不以我为叔，父母不以我为子，是皆秦之罪也。”乃夜发书，陈箧数十，得太公阴符之谋，伏而诵之，简练以为揣摩。读书欲睡，引锥自刺其股，血流至足，曰：“安有说人主，不能出其金玉锦绣，取卿相之尊者乎？”期年，揣摩成，曰：“此真可以说当世之君矣。”　　于是乃摩燕乌集阙，见说赵王于华屋之下，抵掌而谈，赵王大悦，封为武安君。受相印，革车百乘，锦绣千纯，白璧百双，黄金万溢，以随其后，约从散横以抑强秦，故苏秦相于赵而关不通。　　当此之时，天下之大，万民之众，王侯之威，谋臣之权，皆欲决苏秦之策。不费斗粮，未烦一兵，未战一士，未绝一弦，未折一矢，诸侯相亲，贤于兄弟。夫贤人在而天下服，一人用而天下从，故曰：式于政不式于勇；式于廊庙之内，不式于四境之外。当秦之隆，黄金万溢为用，转毂连骑，炫熿于道，山东之国从风而服，使赵大重。且夫苏秦，特穷巷掘门桑户棬枢之士耳，伏轼撙衔，横历天下，廷说诸侯之王，杜左右之口，天下莫之能伉。　　将说楚王，路过洛阳，父母闻之，清宫除道，张乐设饮，郊迎三十里。妻侧目而视，倾耳而听。嫂蛇行匍伏，四拜自跪而谢。苏秦曰：“嫂何前倨而后卑也？”嫂曰：“以季子之位尊而多金。”苏秦曰：“嗟乎！贫穷则父母不子，富贵则亲戚畏惧。人生世上，势位富厚，盖可忽乎哉？”
石碏谏宠州吁::先秦：左丘明::　　卫庄公娶于齐东宫得臣之妹，曰庄姜。美而无子，卫人所为赋《硕人》也。又娶于陈，曰厉妫。生孝伯，蚤死。其娣戴妫生桓公，庄姜以为己子。　　公子州吁，嬖人之子也。有宠而好兵，公弗禁，庄姜恶之。　　石碏谏曰：“臣闻爱子，教之以义方，弗纳于邪。骄奢淫佚，所自邪也。四者之来，宠禄过也。将立州吁，乃定之矣；若犹未也，阶之为祸。夫宠而不骄，骄而能降，降而不憾，憾而能眕者，鲜矣。且夫贱妨贵，少陵长，远间亲，新间旧，小加大，淫破义，所谓六逆也。君义，臣行，父慈，子孝，兄爱，弟敬，所谓六顺也。去顺效逆，所以速祸也。君人者，将祸是[通“事”]务去，而速之，无乃不可乎？”弗听。　　其子厚与州吁游，禁之，不可。桓公立，乃老。
菩萨蛮·朔风吹散三更雪::清代：纳兰性德::朔风吹散三更雪，倩魂犹恋桃花月。梦好莫催醒，由他好处行。无端听画角，枕畔红冰薄。塞马一声嘶，残星拂大旗。
西江月·问讯湖边春色::宋代：张孝祥::问讯湖边春色，重来又是三年。东风吹我过湖船，杨柳丝丝拂面。世路如今已惯，此心到处悠然。寒光亭下水如天，飞起沙鸥一片。
鹧鸪天·懒向青门学种瓜::宋代：陆游::懒向青门学种瓜，只将渔钓送年华。双双新燕飞春岸，片片轻鸥落晚沙。歌缥缈，舻呕哑，酒如清露鲊如花。逢人问道归何处，笑指船儿此是家。
鹧鸪天·座中有眉山隐客史应之和前韵即席答之::宋代：黄庭坚::黄菊枝头生晓寒。人生莫放酒杯干。风前横笛斜吹雨，醉里簪花倒著冠。 身健在，且加餐。舞裙歌板尽清欢。黄花白发相牵挽，付与时人冷眼看。
临江仙·浅浅余寒春半::宋代：晏几道::浅浅余寒春半，雪消蕙草初长。烟迷柳岸旧池塘。风吹梅蕊闹，雨细杏花香。月堕枝头欢意，从前虚梦高唐，觉来何处放思量。如今不是梦，真个到伊行。
今日良宴会::两汉：佚名::今日良宴会，欢乐难具陈。弹筝奋逸响，新声妙入神。令德唱高言，识曲听其真。齐心同所愿，含意俱未申。人生寄一世，奄忽若飙尘。何不策高足，先据要路津。无为守穷贱，坎坷长苦辛。
小池二首::唐代：白居易::昼倦前斋热，晚爱小池清。映林馀景没，近水微凉生。坐把蒲葵扇，闲吟三两声。有意不在大，湛湛方丈馀。荷侧泻清露，萍开见游鱼。每一临此坐，忆归青溪居。
山石::唐代：韩愈::山石荦确行径微，黄昏到寺蝙蝠飞。升堂坐阶新雨足，芭蕉叶大栀子肥。僧言古壁佛画好，以火来照所见稀。铺床拂席置羹饭，疏粝亦足饱我饥。夜深静卧百虫绝，清月出岭光入扉。天明独去无道路，出入高下穷烟霏。山红涧碧纷烂漫，时见松枥皆十围。当流赤足踏涧石，水声激激风吹衣。人生如此自可乐，岂必局束为人鞿？嗟哉吾党二三子，安得至老不更归。
金陵新亭::唐代：李白::金陵风景好，豪士集新亭。举目山河异，偏伤周顗情。四坐楚囚悲，不忧社稷倾。王公何慷慨，千载仰雄名。
宿五松山下荀媪家::唐代：李白::我宿五松下，寂寥无所欢。田家秋作苦，邻女夜舂寒。跪进雕胡饭，月光明素盘。令人惭漂母，三谢不能餐。
新晴野望::唐代：王维::新晴原野旷，极目无氛垢。郭门临渡头，村树连溪口。 白水明田外，碧峰出山后。农月无闲人，倾家事南亩。
落花落::唐代：王勃::落花落，落花纷漠漠。绿叶青跗映丹萼，与君裴回上金阁。影拂妆阶玳瑁筵，香飘舞馆茱萸幕。落花飞，燎乱入中帷。落花春正满，春人归不归。落花度，氛氲绕高树。落花春已繁，春人春不顾。绮阁青台静且闲，罗袂红巾复往还。盛年不再得，高枝难重攀。试复旦游落花里，暮宿落花间。与君落花院，台上起双鬟。
长信怨::唐代：王昌龄::金井梧桐秋叶黄，珠帘不卷夜来霜。熏笼玉枕无颜色，卧听南宫清漏长。高殿秋砧响夜阑，霜深犹忆御衣寒。银灯青琐裁缝歇，还向金城明主看。奉帚平明金殿开，暂将团扇共徘徊。玉颜不及寒鸦色，犹带昭阳日影来。真成薄命久寻思，梦见君王觉后疑。火照西宫知夜饮，分明复道奉恩时。长信宫中秋月明，昭阳殿下捣衣声。白露堂中细草迹，红罗帐里不胜情。
子虚赋::两汉：司马相如::　　楚使子虚使于齐，王悉发车骑，与使者出田。田罢，子虚过奼乌有先生，亡是公在焉。坐定，乌有先生问曰：“今日田乐乎？”子虚曰：“乐。”“获多乎？”曰：“少。”“然则何乐？”对曰：“仆乐齐王之欲夸仆以车骑之众，而仆对以云梦之事也。”曰：“可得闻乎？”　　子虚曰：“可。王车驾千乘，选徒万骑，田于海滨。列卒满泽，罘罔弥山，掩兔辚鹿，射麇脚麟。骛于盐浦，割鲜染轮。射中获多，矜而自功。顾谓仆曰：‘楚亦有平原广泽游猎之地饶乐若此者乎？楚王之猎孰与寡人乎？’仆下车对曰：‘臣，楚国之鄙人也，幸得宿卫十有余年，时从出游，游于后园，览于有无，然犹未能遍睹也，又焉足以言其外泽者乎！’齐王曰：‘虽然，略以子之所闻见而言之。’　　“仆对曰：‘唯唯。臣闻楚有七泽，尝见其一，未睹其余也。臣之所见，盖特其小小耳者，名曰云梦。云梦者，方九百里，其中有山焉。其山则盘纡茀郁，隆崇嵂崒；岑崟参差，日月蔽亏；交错纠纷，上干青云；罢池陂陀，下属江河。其土则丹青赭垩，雌黄白坿，锡碧金银，众色炫耀，照烂龙鳞。其石则赤玉玫瑰，琳瑉琨吾，瑊玏玄厉，碝石碔玞。其东则有蕙圃：衡兰芷若，芎藭昌蒲，茳蓠麋芜，诸柘巴苴。其南则有平原广泽，登降陁靡，案衍坛曼。缘以大江，限以巫山。其高燥则生葴菥苞荔，薛莎青薠。其卑湿则生藏莨蒹葭，东蔷雕胡，莲藕觚卢、菴闾轩于，众物居之，不可胜图。其西则有涌泉清池，激水推移，外发芙蓉菱华，内隐钜石白沙。其中则有神龟蛟鼍，瑇瑁鳖鼋。其北则有阴林：其树楩柟豫章，桂椒木兰，蘖离朱杨，樝梨梬栗，橘柚芬芳；其上则有鹓雏孔鸾，腾远射干；其下则有白虎玄豹，蟃蜒貙犴。　　‘于是乃使剸诸之伦，手格此兽。楚王乃驾驯驳之驷，乘雕玉之舆。靡鱼须之桡旃，曳明月之珠旗。建干将之雄戟，左乌号之雕弓，右夏服之劲箭。阳子骖乘，纤阿为御，案节未舒，即陵狡兽。蹴蛩蛩，辚距虚，轶野马，轊陶駼，乘遗风，射游骐。倏眒倩浰，雷动猋至，星流霆击。弓不虚发，中必决眦，洞胸达腋，绝乎心系。获若雨兽，揜草蔽地。于是楚王乃弭节俳徊，翱翔容与。览乎阴林，观壮士之暴怒，与猛兽之恐惧。徼郄受诎，殚睹众物之变态。　　‘于是郑女曼姬，被阿緆，揄紵缟，杂纤罗，垂雾縠。襞积褰绉，郁桡溪谷。衯衯裶裶，扬袘戌削，蜚纤垂髾。扶与猗靡，噏呷萃蔡。下摩兰蕙，上拂羽盖。错翡翠之威蕤，缪绕玉绥。眇眇忽忽，若神仙之仿佛。　　‘于是乃相与獠于蕙圃，媻珊郣窣，上乎金堤。揜翡翠，射鵕鸃。微矰出，孅缴施。弋白鹄，连鴐鹅。双鸧下，玄鹤加。怠而后发，游于清池。浮文鹢，扬旌栧。张翠帷，建羽盖。罔瑇瑁，钩紫贝。摐金鼓，吹鸣籁。榜人歌，声流喝。水虫骇，波鸿沸。涌泉起，奔扬会。礧石相击，硠硠礚礚，若雷霆之声，闻乎数百里之外。将息獠者，击灵鼓，起烽燧。车按行，骑就队。纚乎淫淫，般乎裔裔。　　‘于是楚王乃登云阳之台，怕乎无为，澹乎自持，勺药之和，具而后御之。不若大王终日驰骋，曾不下舆，脟割轮焠，自以为娱。臣窃观之，齐殆不如。’于是齐王默然无以应仆也。”　　乌有先生曰：“是何言之过也！足下不远千里，来贶齐国，王悉发境内之士，而备车骑之众，与使者出畋，乃欲勠力致获，以娱左右，何名为夸哉！问楚地之有无者，愿闻大国之风烈，先生之余论也。今足下不称楚王之德厚，而盛推云梦以为高，奢言淫乐而显侈靡，窃为足下不取也。必若所言，固非楚国之美也。无而言之，是害足下之信也。章君恶、伤私义，二者无一可，而先生行之，必且轻于齐而累于楚矣。且齐东陼钜海，南有琅邪；观乎成山，射乎之罘；浮勃澥，游孟诸；邪与肃慎为邻，右以汤谷为界。秋田乎青丘，彷徨乎海外。吞若云梦者八九于其胸中曾不蒂芥。若乃俶傥瑰伟，异方殊类，珍怪鸟兽，万端鳞崪充牣其中，不可胜记。禹不能名，卨不能计。然在诸侯之位，不敢言游戏之乐，苑囿之大；先生又见客，是以王辞不复，何为无以应哉！”
招魂::先秦：屈原::朕幼清以廉洁兮，身服义而未沫。主此盛德兮，牵于俗而芜秽。上无所考此盛德兮，长离殃而愁苦。帝告巫阳曰：“有人在下，我欲辅之。魂魄离散，汝筮予之。”巫阳对曰：“掌梦！上帝其难从；若必筮予之，恐后之谢，不能复用。”巫阳焉乃下招曰：魂兮归来！去君之恒干，何为四方些？舍君之乐处，而离彼不祥些！魂兮归来！东方不可以讬些。长人千仞，惟魂是索些。十日代出，流金铄石些。彼皆习之，魂往必释些。归来兮！不可以讬些。魂兮归来！南方不可以止些。雕题黑齿，得人肉以祀，以其骨为醢些。蝮蛇蓁蓁，封狐千里些。雄虺九首，往来倏忽，吞人以益其心些。归来兮！不可久淫些。魂兮归来！西方之害，流沙千里些。旋入雷渊，爢散而不可止些。幸而得脱，其外旷宇些。赤蚁若象，玄蜂若壶些。五谷不生，丛菅是食些。其土烂人，求水无所得些。彷徉无所倚，广大无所极些。归来兮！恐自遗贼些。魂兮归来！北方不可以止些。增冰峨峨，飞雪千里些。归来兮！不可以久些。魂兮归来！君无上天些。虎豹九关，啄害下人些。一夫九首，拔木九千些。豺狼从目，往来侁侁些。悬人以嬉，投之深渊些。致命于帝，然后得瞑些。归来！往恐危身些。魂兮归来！君无下此幽都些。土伯九约，其角觺觺些。敦脄血拇，逐人伂駓駓些。参目虎首，其身若牛些。此皆甘人，归来！恐自遗灾些。魂兮归来！入修门些。工祝招君，背行先些。秦篝齐缕，郑绵络些。招具该备，永啸呼些。魂兮归来！反故居些。天地四方，多贼奸些。像设君室，静闲安些。高堂邃宇，槛层轩些。层台累榭，临高山些。网户朱缀，刻方连些。冬有穾厦，夏室寒些。川谷径复，流潺湲些。光风转蕙，氾崇兰些。经堂入奥，朱尘筵些。砥室翠翘，挂曲琼些。翡翠珠被，烂齐光些。蒻阿拂壁，罗帱张些。纂组绮缟，结琦璜些。室中之观，多珍怪些。兰膏明烛，华容备些。二八侍宿，射递代些。九侯淑女，多迅众些。盛鬋不同制，实满宫些。容态好比，顺弥代些。弱颜固植，謇其有意些。姱容修态，絚洞房些。蛾眉曼睩，目腾光些。靡颜腻理，遗视矊些。离榭修幕，侍君之闲些。悲帷翠帐，饰高堂些。红壁沙版，玄玉梁些。仰观刻桷，画龙蛇些。坐堂伏槛，临曲池些。芙蓉始发，杂芰荷些。紫茎屏风，文缘波些。文异豹饰，侍陂陁些。轩辌既低，步骑罗些。兰薄户树，琼木篱些。魂兮归来！何远为些？室家遂宗，食多方些。稻粢穱麦，挐黄梁些。大苦醎酸，辛甘行些。肥牛之腱，臑若芳些。和酸若苦，陈吴羹些。胹鳖炮羔，有柘浆些。鹄酸臇凫，煎鸿鸧些。露鸡臛蠵，厉而不爽些。粔籹蜜饵，有餦餭些。瑶浆蜜勺，实羽觞些。挫糟冻饮，酎清凉些。华酌既陈，有琼浆些。归来反故室，敬而无妨些。肴羞未通，女乐罗些。敶钟按鼓，造新歌些。《涉江》《采菱》，发《扬荷》些。美人既醉，朱颜酡些。嬉光眇视，目曾波些。被文服纤，丽而不奇些。长发曼鬋，艳陆离些。二八齐容，起郑舞些。衽若交竿，抚案下些。竽瑟狂会，搷鸣鼓些。宫庭震惊，发<激楚>些。吴歈蔡讴，奏大吕些。士女杂坐，乱而不分些。放敶组缨，班其相纷些。郑卫妖玩，来杂陈些。《激楚》之结，独秀先些。菎蔽象棋，有六簙些。分曹并进，遒相迫些。成枭而牟，呼五白些。晋制犀比，费白日些。铿钟摇簴，揳梓瑟些。娱酒不废，沈日夜些。兰膏明烛，华灯错些。结撰至思，兰芳假些。人有所极，同心赋些。酎饮尽欢，乐先故些。魂兮归来！反故居些。乱曰：献岁发春兮，汨吾南征。菉蘋齐叶兮，白芷生。路贯庐江兮，左长薄。倚沼畦瀛兮，遥望博。青骊结驷兮，齐千乘。悬火延起兮，玄颜烝。步及骤处兮，诱骋先。抑骛若通兮，引车右还。与王趋梦兮，课后先。君王亲发兮，惮青兕。朱明承夜兮，时不可以淹。皋兰被径兮，斯路渐。湛湛江水兮，上有枫。目极千里兮，伤春心。魂兮归来，哀江南！
宫之奇谏假道::先秦：左丘明::　　晋侯复假道于虞以伐虢。　　宫之奇谏曰：“虢，虞之表也。虢亡，虞必从之。晋不可启，寇不可翫。一之谓甚，其可再乎？谚所谓‘辅车相依，唇亡齿寒’者，其虞、虢之谓也。”　　公曰：“晋，吾宗也，岂害我哉？”　　对曰：“大伯、虞仲，大王之昭也 。大伯不从，是以不嗣。虢仲、虢叔，王季之穆也，为文王卿士，勋在王室，藏于盟府。将虢是灭，何爱于虞！且虞能亲于桓、庄乎？其爱之也，桓、庄之族何罪？而以为戮，不唯逼乎？亲以宠逼，犹尚害之，况以国乎？”　　公曰：“吾享祀丰洁，神必据我。”　　对曰：“臣闻之，鬼神非人实亲，惟德是依。故《周书》曰：‘皇天无亲，惟德是辅。’又曰：‘黍稷非馨，明德惟馨。’又曰：‘民不易物，惟德繄物。’如是，则非德，民不和，神不享矣。神所冯依，将在德矣。若晋取虞，而明德以荐馨香，神其吐之乎？”　　弗听，许晋使。　　宫之奇以其族行，曰：“虞不腊矣。在此行也，晋不更举矣。”　　八月甲午，晋侯围上阳，问于卜偃曰：“吾其济乎？”　　对曰：“克之。”　　公曰：“何时？”　　对曰：“童谣曰：‘丙之晨，龙尾伏辰，均服振振，取虢之旂。鹑之贲贲，天策炖炖，火中成军，虢公其奔。’其九月、十月之交乎！丙子旦，日在尾，月在策，鹑火中，必是时也。”　　冬，十二月丙子朔，晋灭虢，虢公丑奔京师。师还，馆于虞，遂袭虞，灭之,执虞公.及其大夫井伯，从媵秦穆姬。而修虞祀，且归其职贡于王，故书曰：“晋人执虞公。”罪虞公，言易也。 
鹧鸪天·寒日萧萧上琐窗::宋代：李清照::寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。秋已尽，日犹长，仲宣怀远更凄凉。不如随分尊前醉，莫负东篱菊蕊黄。
杂诗::唐代：佚名::近寒食雨草萋萋，著麦苗风柳映堤。等是有家归未得，杜鹃休向耳边啼。
清平乐·风鬟雨鬓::清代：纳兰性德::风鬟雨鬓，偏是来无准。倦倚玉兰看月晕，容易语低香近。软风吹遍窗纱，心期便隔天涯。从此伤春伤别，黄昏只对梨花。
忆秦娥·伤离别::宋代：何梦桂::伤离别。江南雁断音书绝。音书绝。两行珠泪，寸肠千结。 伤心长记中秋节。今年还似前年月。前年月。那知今夜，月圆人缺。
善哉行·其一::魏晋：曹丕::上山采薇，薄暮苦饥。溪谷多风，霜露沾衣。野雉群雊，猿猴相追。还望故乡，郁何垒垒！高山有崖，林木有枝。忧来无方，人莫之知。人生如寄，多忧何为？今我不乐，岁月如驰。汤汤川流，中有行舟。随波转薄，有似客游。策我良马，被我轻裘。载驰载驱，聊以忘忧。
青春::唐代：韩偓::眼意心期卒未休，暗中终拟约秦楼。光阴负我难相遇，情绪牵人不自由。遥夜定嫌香蔽膝，闷时应弄玉搔头。樱桃花谢梨花发，肠断青春两处愁。
月::唐代：李商隐::池上与桥边，难忘复可怜。帘开最明夜，簟卷已凉天。流处水花急，吐时云叶鲜。姮娥无粉黛，只是逞婵娟。
瀑布::唐代：施肩吾::豁开青冥颠，泻出万丈泉。如裁一条素，白日悬秋天。
喜外弟卢纶见宿::唐代：司空曙::静夜四无邻，荒居旧业贫。雨中黄叶树，灯下白头人。以我独沉久，愧君相见频。平生自有分，况是蔡家亲。 
潮州韩文公庙碑::宋代：苏轼::　　匹夫而为百世师，一言而为天下法。是皆有以参天地之化，关盛衰之运，其生也有自来，其逝也有所为。故申、吕自岳降，傅说为列星，古今所传，不可诬也。孟子曰：“我善养吾浩然之气。”是气也，寓于寻常之中，而塞乎天地之间。卒然遇之，则王公失其贵，晋、楚失其富，良、平失其智，贲、育失其勇，仪、秦失其辩。是孰使之然哉？其必有不依形而立，不恃力而行，不待生而存，不随死而亡者矣。故在天为星辰，在地为河岳，幽则为鬼神，而明则复为人。此理之常，无足怪者。　　自东汉以来，道丧文弊，异端并起，历唐贞观、开元之盛，辅以房、杜、姚、宋而不能救。独韩文公起布衣，谈笑而麾之，天下靡然从公，复归于正，盖三百年于此矣。文起八代之衰，而道济天下之溺；忠犯人主之怒，而勇夺三军之帅：此岂非参天地，关盛衰，浩然而独存者乎？　　盖尝论天人之辨，以谓人无所不至，惟天不容伪。智可以欺王公，不可以欺豚鱼；力可以得天下，不可以得匹夫匹妇之心。故公之精诚，能开衡山之云，而不能回宪宗之惑；能驯鳄鱼之暴，而不能弭皇甫镈、李逢吉之谤；能信于南海之民，庙食百世，而不能使其身一日安于朝廷之上。盖公之所能者天也，其所不能者人也。　　始潮人未知学，公命进士赵德为之师。自是潮之士，皆笃于文行，延及齐民，至于今，号称易治。信乎孔子之言，“君子学道则爱人，小人学道则易使”也。潮人之事公也，饮食必祭，水旱疾疫，凡有求必祷焉。而庙在刺史公堂之后，民以出入为艰。前太守欲请诸朝作新庙，不果。元佑五年，朝散郎王君涤来守是邦。凡所以养士治民者，一以公为师。民既悦服，则出令曰：“愿新公庙者，听！”民欢趋之，卜地于州城之南七里，期年而庙成。　　或曰：“公去国万里，而谪于潮，不能一岁而归。没而有知，其不眷恋于潮也，审矣。”轼曰：“不然！公之神在天下者，如水之在地中，无所往而不在也。而潮人独信之深，思之至，焄蒿凄怆，若或见之。譬如凿井得泉，而曰水专在是，岂理也哉？”元丰七年，诏拜公昌黎伯，故榜曰：“昌黎伯韩文公之庙。”潮人请书其事于石，因作诗以遗之，使歌以祀公。其辞曰：“公昔骑龙白云乡，手抉云汉分天章，天孙为织云锦裳。飘然乘风来帝旁，下与浊世扫秕糠。西游咸池略扶桑，草木衣被昭回光。追逐李、杜参翱翔，汗流籍、湜走且僵，灭没倒影不能望。作书抵佛讥君王，要观南海窥衡湘，历舜九嶷吊英、皇。祝融先驱海若藏，约束蛟鳄如驱羊。钧天无人帝悲伤，讴吟下招遣巫阳。犦牲鸡卜羞我觞，於粲荔丹与蕉黄。公不少留我涕滂，翩然被发下大荒。” 
阮郎归·耒阳道中为张处父推官赋::宋代：辛弃疾::山前灯火欲黄昏，山头来去云。鹧鸪声里数家村，潇湘逢故人。挥羽扇，整纶巾，少年鞍马尘。如今憔悴赋招魂，儒冠多误身。
定风波·暮春漫兴::宋代：辛弃疾::少日春怀似酒浓，插花走马醉千钟。老去逢春如病酒，唯有，茶瓯香篆小帘栊。卷尽残花风未定，休恨，花开元自要春风。试问春归谁得见？飞燕，来时相遇夕阳中。
减字木兰花·天涯旧恨::宋代：秦观::天涯旧恨，独自凄凉人不问。欲见回肠，断尽金炉小篆香。黛蛾长敛，任是春风吹不展。困倚危楼，过尽飞鸿字字愁。
渔家傲::宋代：欧阳修::对酒当歌劳客劝。惜花只惜年华晚。寒艳冷香秋不管。情眷眷。凭栏尽日愁无限。思抱芳期随寒雁。悔无深意传双燕。怅望一枝难寄远。人不见。楼头望断相思眼。
代出自蓟北门行::南北朝：鲍照::羽檄起边亭，烽火入咸阳。征师屯广武，分兵救朔方。严秋筋竿劲，虏阵精且强。天子按剑怒，使者遥相望。雁行缘石径，鱼贯度飞梁。箫鼓流汉思，旌甲被胡霜。疾风冲塞起，沙砾自飘扬。马毛缩如蝟，角弓不可张。时危见臣节，世乱识忠良。投躯报明主，身死为国殇。
七哀::魏晋：曹植::明月照高楼，流光正徘徊。上有愁思妇，悲叹有余哀。借问叹者谁，言是宕子妻。君行逾十年，孤妾常独栖。君若清路尘，妾若浊水泥。浮沉各异势，会合何时谐？愿为西南风，长逝入君怀。君怀良不开，贱妾当何依。
驱车上东门::两汉：佚名::驱车上东门，遥望郭北墓。白杨何萧萧，松柏夹广路。下有陈死人，杳杳即长暮。潜寐黄泉下，千载永不寤。浩浩阴阳移，年命如朝露。人生忽如寄，寿无金石固。万岁更相送，贤圣莫能度。服食求神仙，多为药所误。不如饮美酒，被服纨与素。
九日送别::唐代：王之涣::蓟庭萧瑟故人稀，何处登高且送归。 今日暂同芳菊酒，明朝应作断蓬飞。
代春怨::唐代：刘方平::朝日残莺伴妾啼，开帘只见草萋萋。 庭前时有东风入，杨柳千条尽向西。 
赋得暮雨送李胄 / 赋得暮雨送李曹::唐代：韦应物::楚江微雨里，建业暮钟时。漠漠帆来重，冥冥鸟去迟。 海门深不见，浦树远含滋。相送情无限，沾襟比散丝。
调笑令·胡马::唐代：韦应物::胡马，胡马，远放燕支山下。跑沙跑雪独嘶，东望西望路迷。迷路，迷路，边草无穷日暮。
金陵驿二首::宋代：文天祥::草合离宫转夕晖，孤云飘泊复何依？山河风景元无异，城郭人民半已非。满地芦花和我老，旧家燕子傍谁飞？从今别却江南路，化作啼鹃带血归。万里金瓯失壮图，衮衣颠倒落泥涂。空流杜宇声中血，半脱骊龙颔下须。老去秋风吹我恶，梦回寒月照人孤。千年成败俱尘土，消得人间说丈夫。
杨柳枝词九首·其一::唐代：刘禹锡::塞北梅花羌笛吹，淮南桂树小山词。请君莫奏前朝曲，听唱新翻杨柳枝。
女冠子·昨夜夜半::唐代：韦庄::昨夜夜半，枕上分明梦见。语多时。依旧桃花面，频低柳叶眉。半羞还半喜，欲去又依依。觉来知是梦，不胜悲。
幼女词::明代：毛铉::下床着新衣，初学小姑拜。低头羞见人，双手结裙带。
蟾宫曲·怀古::元代：查德卿::问从来谁是英雄？一个农夫，一个渔翁。晦迹南阳，栖身东海，一举成功。八阵图名成卧龙，六韬书功在飞熊。霸业成空，遗恨无穷。蜀道寒云，渭水秋风。
清平乐·春风依旧::宋代：赵令畤::春风依旧，著意隋堤柳。搓得鹅儿黄欲就，天气清明时候。去年紫陌青门，今宵雨魄云魂。断送一生憔悴，只消几个黄昏？
孟冬寒气至::两汉：佚名::孟冬寒气至，北风何惨栗。愁多知夜长，仰观众星列。三五明月满，四五蟾兔缺。客从远方来，遗我一书札。上言长相思，下言久离别。置书怀袖中，三岁字不灭。一心抱区区，惧君不识察。
春望词四首::唐代：薛涛::花开不同赏，花落不同悲。欲问相思处，花开花落时。揽草结同心，将以遗知音。春愁正断绝，春鸟复哀吟。风花日将老，佳期犹渺渺。不结同心人，空结同心草。那堪花满枝，翻作两相思。玉箸垂朝镜，春风知不知。
三姝媚（古卫舟。人谓此舟曾载钱塘宫人）::宋代：詹玉::一篷儿别苦。是谁家、花天月地儿女。紫曲藏娇，惯锦窠金翠，玉璈钟吕。绮席传宣，笑声里、龙楼三鼓。歌扇题诗，舞袖笼香，几曾尘土。因甚留春不住。怎知道人间，匆匆今古。金屋银屏，被西风吹换，蓼汀苹渚。如此江山，应悔却、西湖歌舞。载取断云何处。江南烟雨。
海门::宋代：释居简::目断沧溟徒却步，此中岂是无门户。不犯波澜过得来，海天风月无分付。
为石予绘近游图附题一绝::近代：黄质::漫天一色乱云浮，黄叶萧疏已入秋。却喜南华刚读罢，会心濠濮惠庄游、
赠王默庵明府 其七::明代：释今无::应须泼墨写霜条，青玉琅琅欲压霄。学得十年行脚意，如王气宇未全消。
省宿::宋代：刘攽::开旦文书整日劳，漏传门掩谢诸曹。小庭待月久不下，乔木降风空自高。旧学荒芜多梦寐，微官补益抵分毫。秋来鬓发看成雪，不似潘生始二毛。
奉命视部篆岁除日履任奉呈桂翁少傅 其三::明代：严嵩::少傅知予久，交承分愈亲。圣朝无阙典，何力继芳尘。憩阁棠依席，寻诗鹤近人。极知三礼重，夙夜奉惟寅。
虞城杂感八首 其七::近代：徐兆玮::云横西北路盘盘，积雨空岩翠已干。吾谷依然枫叶尽，鸽峰无恙草堂寒。鹤归城郭应非旧，龙去山川未改观。伫立疏林斜照里，停杯薄醉不成欢。
和史药房三绝::宋代：陆文圭::山处如何汉二疏，返耕聊以遂吾初。虎头未可轻摇笔，牛角何妨且读书。
偈颂一百三十三首 其十一::宋代：释法薰::八月秋，何处热。杜衲僧，犹未瞥。三更半夜眼闻，天上如何拣月。
友芳园杂咏为吕心文作二十五首 其二十一 心远处::明代：欧大任::道可羲皇上，心惟寥廓间。所以采菊人，悠然见南山。
进秋隼::唐代：耿湋::岂悟因罗者，迎霜献紫微。夕阳分素臆，秋色上花衣。举翅云天近，回眸燕雀稀。应随明主意，百中有光辉。
晚行::宋代：赵蕃::侵晨毕先祀，将午趣疏饭。中途往固宿，顾影日未晚。逶迤行不尽，登顿力苦倦。马言虽不通，吾意其自赧。
用前韵答李行正教授::宋代：晁补之::见我淮南被召西，重来学馆尚栖迟。未容小隐通三径，聊可卑飞共一枝。饮罢玉山方突兀，赋成笔陈已淫夷。霜荷叶叹青衫旧，闻子修身自畏知。
浪淘沙 其一::清代：俞陛云::金匼霭沈檀。佩拥珊珊。玉儿殢酒怯凭阑。十道犀帘都放下，还病春寒。修竹袖罗单。粉蠹香残。停桡重问小长干。一片青荷中妇镜，瘦了文鸾。
太平州作二首::宋代：黄庭坚::欧靓腰支柳一涡，小梅催拍大梅歌。舞余片片梨花雨，奈此当涂风月何。
次韵泐上人 其一::元代：丁复::薝卜花时风雨急，苾刍丛里脊令寒。丹沙自古有方术，白日今谁生羽翰。
有所伤三首 其二::南北朝：萧纲::寂寂暮檐响，黯黯垂帘色。唯有瓴甋苔，如见蜘蛛织。
船窗蕙萱 其一::宋代：释居简::国香旖旎霣林扉，依约华风变雅迟。写出一茎三四萼，紫毫零瀣冷涵滋。
望夫山::宋代：梅尧臣::亭亭千古质，曾是念征夫。一作山头石，畏看天际途。犹如托萝蔓，不似采蘼芜。时有江云近，僊衣挂六铢。
咏怀::魏晋：阮籍::独坐空堂上，谁可与欢者？出门临永路，不见行车马。登高望九州，悠悠分旷野。孤鸟西北飞，离兽东南下。日暮思亲友，晤言用自写。
咏怀二首 其一::明代：王天性::归休海岸逐渔农，莫笑偷閒一老翁。贤圣美名终是幻，侯王贵骨总成空。风花雪月时难得，三万六千日易穷。且饮浊醪吟短句，醉来白眼倚高桐。
次韵愔仲五月十三日公雨酒座感赋::清代：陈宝琛::黄屋尧心本不期，诸酋自亦置如棋。何辜世竟沦重劫，未死谁能刬积悲？几日钧天馀恍惚，当时孤注固然疑。一编传信烦追记，委折微君恐鲜知。
诗一首::宋代：陈舜俞::把酒谓山语，行人亦大狐。满朝无骨肉，白发厌江湖。寒苦谙冰雪，艰难识道途。相看幸相似，可惜便风无。
上饶道中::明代：陆粲::桃花参差柳叶多，新雨滩头生绿波。一夜东风吹驿舫，榜人齐唱弋阳歌。
句::唐代：王廷圭::十字水中分岛屿，数重花外见楼台。
隋堤用罗昭谏韵::宋代：许琮::万树青青入望遥，行人犹自说隋朝。啼莺不管繁华歇，还带春风上柳条。
感兴 其一::清代：豫本::晨兴历榛曲，侧侧披幽兰。丛生萧艾中，自别良独难。幸免昧著锄，谁取鸣琴弹。踟蹰浓露下，三叹停朝餐。
癸酉九秋下浣菊宴赠诗十四首 其三 赠刘科长中砥::清代：祝廷华::泥涂藏太璞，寰海著雄文。好鸟乍相识，元音久未闻。英年曾出塞，奇气欲凌云。万里乘槎客，飘然思不群。
山亭宴 立秋::清代：顾太清::井梧一叶银床早。碧云天、画楼秋到。竹外淡烟霏，障满地、斜阳最好。豆花凉蔓战西风，浑不似、春寒料峭。高树晚蝉呜，时诉出、凄凉调。荷花半倚闲池沼。想岩壑、桂花香渺。天意谢繁华，怕白露、暗催秋老。罗衾不奈乍凉宵，有花底、乱虫啼晓。清梦醒来时，一点残灯袅。
题自画潇湘夜雨图::宋代：胡铨::一片潇湘落笔端，骚人千古带愁看。不堪秋著枫林港，雨阔烟深夜钓寒。
读两当轩诗有感::当代：何永沂::乾嘉盛世梦红楼，蜃影回光簇帝州。显我性灵多逸唱，抒真情感便风流。冰天跃马幽燕气，秋夜鸣虫家国愁。谁道清诗无可读，一星如月大江头。
举苇航适安饮::宋代：陈起::觥筹交错舞傞傞，延得嫦娥泛醁波。客谓平生无此乐，二章聊继饮中歌。
送大司马唐公龙养母还山::明代：皇甫汸::司寇表陈情，君王诏许行。言归拜家庆，从此谢台衡。后乘遵鸿渚，前旌举凤城。谢安卧东野，疏广饯西京。八座夫人宠，三迁令母名。有怀桑景暮，无恙板舆轻。偕隐文焉用，閒居赋早成。丛萱当户发，新笋傍船迎。赠是山公杖，贻非颖叔羹。寿觞歌白雪，扇枕及朱明。一奏循陔咏，都令乡思生。朝来散孔席，余亦返柴荆。
苏州府吴县朱良知 其一::明代：海瑞::批鳞直夺比干志，苦节还同孤竹清。龙隐海天云万里，鹤归华表月三更。萧条棺外无馀物，冷落灵前有菜羹。说与傍人浑不信，山人亲见泪如倾。
偈颂六十五首 其六十四::宋代：释咸杰::居于富贵中，不为富贵误。赤手挨开解脱门，四方八面俱独步。佛祖不知由，凭谁立本据。咄咄咄，力叻希，闻见觉知齐合掌，铁牛生得凤凰儿。
杂感十一首 其二::清代：赵熙::一策长沙自古悲，趋庭论谪亦何师。党人碑上新镌字，谁识闻歌泪满卮。
正月六日送舍弟河口即事偶成 其五::明代：王世贞::经年不踏水西门，也似城居也似村。拂面东风犹未识，偶然微绿现篱根。
近试上张籍水部 / 近试上张水部 / 闺意献张水部::唐代：朱庆馀::洞房昨夜停红烛，待晓堂前拜舅姑。 妆罢低声问夫婿，画眉深浅入时无。
田家杂咏十二首 其六::清代：王季珠::行人方便路须通，尺土无妨让与公。傍屋编篱花抵隙，筑场勒界石居中。疗饥麦面吴丝白，解渴瓜瓤蜀锦红。酷暑蚊蝇防染毒，辟瘟丹散制精工。
暮秋野兴赋得倾壶酒诗::南北朝：庾信::刘伶正捉酒，中散欲弹琴。但使逢秋菊，何须就竹林。
南江吟为孙从一按察作 其九::明代：顾璘::洪波吞却内方山，大别都来一掌间。伏腊移舟祠大禹，鱼龙窟里棹歌还。
长相思 夜行吴江道中::明代：万树::苏州城，秀州城。鸭觜船儿月样轻，往来多月明。一条浜，两条浜。夜半歌声逐橹声。客愁无数生。
客中九日::明代：庄昶::九日去年篱底醉，今年九日是他乡。深秋万里孤舟远，心事无端白发长。老雁自随洲渚去，黄花不减故园香。孟嘉虽老乌纱在，留舞东归旧草堂。
赠冯贰教::明代：黄衷::河桥行色满风湍，送远怀贤总未安。旧国几年淹赋客，公车今日召儒官。白蘋落照芳洲晚，锦树迎飙古渡寒。何处夜堂酣小宴，故人应念黑貂残。
狂风二章::明代：庞嵩::狂风倏起，埃霾障天。阻我中路，微亦有缘。狂风且恶，摇摇我衣。我脚则定，岂风动则移。
西江月 其二 新嫁娘::明代：尤侗::月下云翘卸早，灯前罗帐眠迟。今宵犹是女孩儿。明日居然娘子。小婢偷翻翠被，新郎初试蛾眉。最怜妆罢见人时。尽道一声恭喜。
金缕曲 红桥春泛图，为潘补之舍人题。::清代：姚燮::未忍扬州别。放晴湖、八窗六柱，赵家轻鹢。一自紫云淮上去，瘦了蜀冈颜色。似镜里、初眉颦碧。更怪横波鬟影暗，被柳丝、都把楼台幂。烟动处，但闻笛。水荭溅雨香流席。向旗亭、狎莺眠燕，梦犹堪忆。红药年年无恙在，莫怨青青荠麦。总付与、东风狼藉。且上平山高置酒，任疏钟、打起春城夕。残照外，大江白。
代周子答妇::明代：王世贞::目断故园柳，身恋上林枝。吾当恨霜鬓，卿亦叹蛾眉。两地栽黄檗，辛苦不相知。入梦惊猧短，裁音托雁迟。惟馀子夜月，曾照流黄机。
初至都下即事 其二::元代：赵孟頫::尽日车尘马足间，偶来临水照愁颜。故乡兄弟应相忆，同看溪南柳外山。
赠杨夫人::清代：静诺::一种高风迥绝尘，何缘邂逅觉生春。青莲堪证无生法，紫诰仍辉现在身。性洁自甘泉石操，谈玄喜与法王亲。金陵风物称殊绝，道左流连话转深。
彭州行邑道中::宋代：李石::四月少雨百草热，山中小麦皆乾枯。溪水下流牛缺饮，连耞未动妻典襦。而谷催耕鸠妇怨，早得一雨淋汝面。老夫枕书卧晚凉，农自忍饥官饱饭。
次韵昌甫闻予过仲益见寄::宋代：韩淲::离群常恨不能佳，桂到秋深处处花。幽讨既寻泉水矣，傍搜岂忘月轩耶。翁留觞酌时煨栗，友为炉熏更作茶。不是襟期安得此，世间馀事我何加。
次韵竹枝歌答袁伯长三首 其一::元代：虞集::沙禽东去避网罗，荡舟相逐如远何。越山青青越女白，从此劳人魂梦多。
效古::元代：郑允端::人生天地内，翕歘如转蓬。有材不早用，老去悲途穷。甘罗豁达士，意气自豪雄。奉辞使列国，十二登上公。早达胜晚遇，应鄙垂钓翁。
初夏闲居::宋代：陆游::啜茗清风两腋生，西斋雅具惬幽情。熏衣过後篝炉冷，展卷终时嬾架横。巢燕何曾择贫富，鸣鸠元不为阴晴。但能与物俱无著，小草新诗取次成。
浪淘沙二首::近代：吴寿彭::高下乱云横。一霎涛惊。狂飙闪电海如倾。渐渐风雷消散了，还我澄泓。霞照远山明。岛屿秋清。向来埼曲碧澜泠。沙嘴当前潮落处，楼阁蜃生。
罗汉门庄::清代：郑兼才::土墙茅屋护篱笆，户内书声得几家。流水故将村路断，远山都受竹围遮。深藏地势当城郭，团练乡兵作爪牙。战后时平生计足，绿畴春雨长禾麻。
崇圣寺别杨至之::唐代：许浑::萧寺暂相逢，离忧满病容。寒斋秋少燕，阴壁夜多蛩。树暗水千里，山深云万重。怀君在书信，莫过雁回峰。
黄海舟中日人索句并见日俄战争地图::清代：秋瑾::万里乘风去复来，只身东海挟春雷。忍看图画移颜色，肯使江山付劫灰。浊酒不销忧国泪，救时应仗出群才。拼将十万头颅血，须把乾坤力挽回。
唐多令::清代：庄棫::灯燄似凝脂。红心草恐非。幂烟煤、一样迷离。照得空庭都四彻，原不藉、蜡成堆。影隔便难知。光留许众窥。也曾看、镜里蛾眉。窗外北风冰正冱，只微火、转凄其。
至日::宋代：刘著::乱离南国忽经年，一线愁添未死前。心折灵台候云物，眼看东海变桑田。燕巢幕上终非计，雉畜樊中政可怜。安得绝云行九万，却骑鲸背上青天。
春洲谣::宋代：四锡::衣鲛绡兮美人，采白苹兮水滨。袅翠翘兮为饰，步罗袜兮生尘。绵绵兮远道，萋萋兮芳草，远山眉兮澹扫。
鹧鸪天 初秋即景::近代：黄驾白::楼宇参差悬碧空。卷帘人在画图中。盘旋戏鸽频频见，掩映牵牛点点红。院落静，淡烟笼。新凉天气喜微风。殷勤一片蝉声唱，老子婆娑兴不穷。
桂花::宋代：程公许::露香消渴桂花芳，天气偏饶八月凉。不是窅窳分得种，人间那得许清得。
过赣关::明代：郭之奇::夹峦奔百川，岩壑欹相釱。萦盘趁舟来，此地微豁泰。水乡裾麓阴，山城襟流濑。长桥闭两关，千桅凑一带。商贾自乐公，滴涓轮汪濊。远方沐宽仁，朝家明无外。禦暴别有心，区区宁计会。相彼形势冲，四藩此为最。祇今潢池兵，纠纷绿林旆。比年图扑灭，兵威未全赖。井邑岁萧条，狂奴时狡狯。守土空瞿瞿，居行同永慨。余亦远游人，局蹐如之奈。极目舟车途，肠断岭云霭。
次冯深居韵赠原上人::宋代：胡仲弓::净洗尘埃脚，时来访道林。但知谋隐是，何用入山深。瀹茗延新话，撞钟动苦吟。夜分僧出定，静听海潮音。
论诗绝句八首 其四::近代：辛际周::异军韩白起中唐，太历诗旗卷不张。传得辋川清澹致，漫将风格贬钱郎。
秋试归访绿烟亭::宋代：林亦之::竹迳萦纡去，相逢情若何。江从木杪见，秋向菊边多。谩有风涛想，如今岁月过。唯於交旧里，听取碧云歌。
冬夜和逸老八首 其三::当代：陈永正::旷荡川原草木髡，珠江声咽晚潮昏。稍寒云意绵绵去，欲倦风情漠漠黁。屑泪拈花谁索笑，微霜侵指发堪扪。万缘纷纠清宵坐，待看春生古石根。
偈颂一百二十三首::宋代：释普度::德合乾坤御九天，祥光瑞气霭山川。当机觌面全提处，一会灵山又俨然。
和江桂轩先生感事韵::明代：吴琏::闻说桃源古洞中，四时天气暖如烘。白头翁讲前朝事，赤脚人存上古风。山顶朦胧红日近，树头苍翠碧云浓。由来此地堪投足，直作云岩不老翁。
竹浪词为刘珥江赋 其三::明代：杨慎::一部清商竹啸风，三霄碧纛舞晴空。披襟巳在珠宫上，宋玉兰台赋漫雄。
频酌淮河水::宋代：戴复古::有客游濠梁，频酌淮河水。东南水多咸，不如此水美。春风吹绿波，郁郁中原气。莫向北岸汲，中有英雄泪。
和黄伯城见投韵二首 其二::明代：谢元汴::洒濯观天下，予心倍憬然。弇兹一室内，踔厉九丘前。祭草从今日，纳肝忆往年。苌弘虽已矣，碧血弥芳鲜。
游太平古寺读旧题用惠上人韵::宋代：释德洪::步尽长廊觉倦游，丛蕉出屋小轩幽。壁间诗在红埃满，窗下香残碧缕浮。喜有绳床容我借，更因茗盌为君留。忽惊林杪湘山露，谁作江天数笔秋。
宁远鼓楼与将士痛饮励战 其一::明代：陈仁锡::渐看光复慰疮痍，岳页重瞻旧汉仪。自有肝肠清塞北，肯容儿女梦辽西。
僻居::宋代：宋伯仁::居僻恬无事，开轩挹晚晴。雨耽云脚重，风约燕身轻。有子争梨栗，无朋问死生。每忧入载酒，剥啄打门声。
和念祖::宋代：韦骧::仰服籯金训，传家在一经。况当声教远，夜柝静戎亭。
赠汤官师::明代：释函可::万里相依岂偶然，选官选佛似君贤。薇羹屡为伯夷饿，草榻偏容普化颠。膏泽诸山时沃若，清风四壁本萧然。昼长客去无馀事，一卷金刚自岁年。
鹿耳门夜泊::清代：施士膺::寂寞江干暮，长樯漾碧危。湖平宵气净，戍僻漏声迟。孤客停桡处，晴川独棹时。静观星斗阔，却笑水云私。一苇无涯系，双凫似我知。钟声峰外尽，数问夜何其。
冯守生日::宋代：赵蕃::西汉冯君裔，康时万石家。治边清鼓角，劝课足桑麻。诞日今年再，欢声阖境哗。无言政长夏，亦可醉流霞。
夜行船 黄河岸野泊，月下借宿商船柁楼::清代：徐釚::金盘堆起凉天碧。抚澄鲜、夜眠难得。百顷黄芦，千条浊浪，人在柁楼吹笛。月苦沙清露又白。恍逢挝鼓惊涛立。玉臂乍寒，清辉独冷，应念天涯孤客。
金陵杂兴二百首::宋代：苏泂::春风动地卷红旌，人在清溪阔上行。歌舞洗空亡国恨，风流太守亦多情。
望云楼::宋代：文同::南山北岭远如层，朝云暮雨浓若烝。楼高百尺见万里，更有底事须来登。
昼锦堂 题王阮亭抱琴堂执书图::清代：邹祗谟::九曲池边，无双亭畔，使君吟眺初回。正见抱琴长啸，卷帙重开。非仙非佛扬州吏，亦诗亦史济南才。堪相对，恰称何郎标格，惟有官梅。迟回。更何处，题斑管，定应校籍兰亭，此日隐囊小几，遥映水苔。羼提阁里容高坐，渔洋山外许谁陪。前身是，好认玉清仙子，金粟如来。
河头舟中::明代：屈大均::一夜寒山雨，泉声处处飞。牵舟上霞壁，买酒惊松扉。石乱滩无路，苔多地有衣。殷勤林上鸟，唤客不如归。
过梅村作 其一::明代：屈大均::山是罗浮好，梅花有一村。如何千万树，移作此名园。石上云多窦，花中水有源。人言庶岩壑，更似谢公墩。
闲居::明代：沈周::颠毛脱尽野僧如，世好都归一懒除。欲博晏眠高著枕，图便老眼大抄书。屋须矮小茅须厚，窗要清虚竹要疏。心与陶翁有相得，时歌吾亦爱吾庐。
送春::清代：秦廷璧::九十韶华欲换新，流莺呖呖唤声频。落花满地无人扫，明月风光不是春。
挽江公三首::宋代：陈棣::彩笔传家学，春华饰妙词。品题风鉴远，论议月评推。柳岸阴半合，濠亭迹半隳。治家有遗训，留付宁馨儿。
沁园春 其一 送蔡都御史巡抚山东::明代：夏言::琐闼英僚，杏园仙侣，廿载交承。念霄汉飞腾，冠裳争羡，风波独立，梦寐堪惊。圣主怜才，老天留我，玉带今朝送子行。离亭酒，也须拚尽醉，莫惜深倾。丈夫有志功名。愿白首、丹心答圣明。喜节钺东征，远山云静，楼船南下，新水河平。问讯闾阎，观风阙里，白日青天岱岳横。望中原，好徐徐揽辔，早见澄清。
登垂虹亭::宋代：周紫芝::云水苍茫共渺然，眼看飞鸟没苍烟。山围百雉吴王国，风急千帆震泽船。白发飘流身已老，断编零落事空传。谁将无色胸中画，貌取吴中万顷天。
别何古林八首 其七::明代：王渐逵::四郊风景自村家，春入林塘净晚霞。月落尊空人醉后，几多离思付桃花。
寄黄说仲::明代：胡应麟::屡入参军幕，频依上将幢。华名今第五，隽誉旧无双。倚马才仍捷，歌鱼意未降。经旬会偕汝，千顷濯长江。
生查子::宋代：程垓::长记别郎时，月淡梅花影。梅影又横窗，不见江南信。无心换夕香，有分怜朝镜。不怕瘦棱棱，只怕梅开尽。
青阳洞天呈青阳主人曾少裕::宋代：利登::两崖苍苍峭天柱，停策崖边唤舟渡。青巾羽客打舟来，惊起灵蛇绝溪去。千年神浆不自惜，万里晴天安得雨。但见飞流落半空，空中此水来何处。岩下犹涵太古泉，安知上不通银浦。苍藤半湿苔藓昏，石罅无根迸孤树。洞门一隙仅通人，可惜凿空开洞府。乾坤明晦自有时，突然栋宇那非数。开辟岂无人到来，岩崖尚绝猿猱路。先生朝昏息丹岩，万壑归心心不语。瑶磬一声天壁寒，白云紫雾惊相顾。
次韵宾老过会稽访余同游禹庙龙瑞宫晚归二首 其二::宋代：刘一止::禹穴徵前史，龙门访隐书。相携如故里，失喜问吾庐。此日登山屐，他年下泽车。端能从我老，腾践未应虚。
题友人壁::宋代：王安石::茆檐前后欠松萝，百里乘闲向此过。涧水绕田山影转，野林留日鸟声和。萧条鸡犬逢人少，想象乾坤发兴多。世事不如闲静处，知君出处意如何。
和孙逢辰游子吟::宋代：赵必流::独向春风泪几回，经年游子自堪悲。天涯只为青云绊，堂上应怜白雪垂。离思不随音问去，浪身惟膛梦魂归。有时得尉故乡愿，骨肉团团醉寿杯。
即事::宋代：章甫::俯仰怜身世，飘零玩岁时。道途多异说，客子有新诗。日落乾坤惨，风生草木悲。高楼空北望，清泪不胜垂。
读骚::清代：沈纕::江水流不息，落日秋风劲。渔父诚知言，千载悲独醒。琼佩终不渝，芬芳自辉映。微词莫能显，感物托其性。风诗固一变，声哀义弥正。愿鼓湘灵瑟，高歌发清听。
曹操引里谚::魏晋：佚名::让礼一寸，得礼一尺。
郑邦衡以书见贻兼惠玉章诗扇赋此荅赠::明代：徐熥::相怜不必旧相欢，忽枉裁书问考槃。投赠一双皆楚璧，留题五字有齐纨。琴尊几日同花竹，魂梦中宵到木兰。年少声名君籍甚，浅才何敢作衙官。
依韵酬蔡阳叔赴永倅留别::宋代：李复::朱绂翩翩别乘行，候人楚语喜秋晴。君山木落洞庭阔，帝子魂归湘水清。曾叹选官称一字，旧闻世誉重三明。餟醨若访垂纶客，苇岸夷犹鼓枻声。
早发清河::明代：金幼孜::海色正苍凉，龙旗拂曙光。雕戈寒映日，羽箭薄凝霜。城阙云中近，关山笛里长。天兵随杀气，万里扫搀抢。
元宵偶书::宋代：刘过::磊落东游客，磨跎但过僧。有怀千不足，自顾百无能。旧日名城酒，他时梦境灯。放歌声激烈，醉倒睡腾腾。
送季大承太史册封韩藩::明代：于慎行::西凉烽堠接咸京，词客輶轩几日程。玉节分茅临绝塞，朱门列戟满孤城。鸣笳细雨回中路，饮马寒流陇上声。闻道空同仙馆在，好将真诀觅蓬瀛。
王湘州画灵石旅舍图为杨星曜题::清代：姚燮::定襄告捷六合平，斯时扶馀方用兵。仓皇灵石一杯酒，天意早遂风云盟。湘州画笔极妍古，积雪严寒写穷旅。天人一妹翩何妩，鬒影吹烟目能语。就中一客高据床，双瞳闪睒髯戟张。探囊匕首沥人血，群星夜黯河云昂。新义之甥李景武，骨相峥嵘可食虎。茅堂桦烛携红袖，眷属天涯忽萍聚。江陵甲马筹刍粮，宫邸鸳鸯散歌舞。汾阳王气方郁蒸，挥手且作西南行。几州狐鼠乱残局，三原熊鸟骄连营。夫婿封侯阿兄贵，回首杨花泊春泪。记否红衣并玉鞯，晓月昏沙驮残醉。旄头入海櫜玉弓，文皇赐履章华宫。谁知草昧开天下，却数红颜第一功。
王度支陶挽词二首::宋代：苏辙::风迹殊不昧，声名岂偶然。长途催騄骥，爽气激鹰鹯。薏苡成遗恨，松愀卜远年。凄凉故吏尽，谁泣鬣封前。京尘昔倾盖，江国见佳城。零落旧冠剑，艰难孝弟兄。存亡看世俗，意气忆平生。晓铎知人恨，幽音亦未平。
放歌行::唐代：权德舆::夕阳不驻东流急，荣名贵在当年立。青春虚度无所成，白首衔悲亦何及。拂衣西笑出东山，君臣道合俄顷间。一言一笑玉墀上，变化生涯如等闲。朱门杳杳列华戟，座中皆是王侯客。鸣环动珮暗珊珊，骏马花骢白玉鞍。十千斗酒不知贵，半醉留宾邀尽欢。银烛煌煌夜将久，侍婢金罍泻春酒。春酒盛来琥珀光，暗闻兰麝几般香。乍看皓腕映罗袖，微听清歌发杏梁。双鬟美人君不见，一一皆胜赵飞燕。迎杯乍举石榴裙，匀粉时交合欢扇。未央钟漏醉中闻，联骑朝天曙色分。双阙烟云遥霭霭，五衢车马乱纷纷。罢朝鸣珮骤归鞍，今日还同昨日欢。岁岁年年恣游宴，出门满路光辉遍。一身自乐何足言，九族为荣真可羡。男儿称意须及时，闭门下帷人不知。年光看逐转蓬尽，徒咏东山招隐诗。
当置酒::宋代：曹勋::置酒临芳观，张筵继落晖。选妓调丝竹，迎宾奉酒卮。月影移歌扇，花光照舞衣。霞觞飞白羽，高论吐虹霓。人生不满百，行乐当及时。当歌期酩酊，谁能较是非。
点绛唇::近代：张克家::西风风尖，送凉偷向纱幮度。隔窗声是，阶下高梧乳。蹙损双蛾，背著菱花去。珠光冱。燕欺莺妒。共竹夫人语。
闻宋美龄女士以一百零六岁高龄在美逝世::当代：蔡淑萍::海外有人终盖棺，此间言语异于前。是非翻覆官家易，疑信依违百姓难。战血未凉即成史，乱云既散不如烟。羞夸了了五千载，身历般般已惘然。
秋怀::明代：梁有誉::夕霁凉气发，曲房蔼余清。金风被兰茝，白露浩已盈。密林谢阳彩，丛薄陨芳荣。迅商无缓调，征鸿怀苦声。物候既易感，神理固难名。汉阴甘灌园，鹿门事躬耕。金张逐丹毂，王贡飘华缨。由来事不同，各以性自营。伊予秉微尚，恬旷谐夙情。柱下明守雌，漆园持达生。缅怀昔人训，烦嚣只自惊。
题画寄王行敏 其二::明代：杨士奇::兰塘秋清黄菊开，兰塘隐者日衔杯。酒酣若忆京华客，定寄兰塘香秫来。
诗 其十九::魏晋：应璩::槥车在道路，征夫不得休。
宫词::宋代：王仲修::四海梯航贺岁元，千官环佩拜中天。愿从今晶称觞后，舜殿垂衣一万年。
浪淘沙::清代：程颂万::十二碧阑斜。六扇红纱。隔窗曾记唾余霞。昨夜东风吹淡了，一树梨花。春梦剩些些。那角帘遮。小桃开落谢娘家。溜却玉钗浑不管，爱亸双鸦。
送刘道士之山阴阅藏书四首 其四::宋代：章甫::羡子孤云野鹤，笑侬枯木寒灰。呵手自题诗送，逢人早寄书来。
留别陈大参粹中二首 其二::明代：谢榛::别后缄书少，天骄数往还。正忧烽火急，翻羡草茅閒。积雪犹平涧，残阳半在山。相逢春尚浅，杨柳未堪攀。
晚步菜畦::明代：唐之淳::雨滋沙土作青泥，芦菔蔓青各自畦。今日无风天较暑，纻袍蒲扇觅新题。
江南杂体二首 其一::唐代：王建::江上风翛翛，竹间湘水流。日夜桂花落，行人去悠悠。复见离别处，虫声阴雨秋。
八月十一日夜玉堂对月::宋代：范祖禹::银云栉栉玉堂明，奁镜初开六合惊。天卷织毫光不隔，风收万籁夜无声。蓬莱想像皆云气，宫殿虚无尽水精。一夕梦飞双剑外，已疑身到雪山清。
用前韵感事二首 其二::元代：耶律楚材::金乌日日东飞西，滔滔绿水流长溪。流波一去不复返，逐日恨无八骏蹄。穷理达生独孔子，叹夫逝者如斯水。岁不我与其奈何，两鬓星星尚如此！曩时凿破藩垣重，泽民济世学英雄。风云未会我何往，天地大否途难通。霜匣神剑苍龙直，切玉如泥长数尺。利器深藏人未知，丰城埋没神光寂。读书一目下数行，金石其心学正常。学术忠义两无用，道之将丧予忧惶。有意攀龙不得上，徒劳牙角拔犀象。唯思仁义济苍生，岂为珍羞列方丈。箪瓢陋巷甘孤穷，鸿鹄安与燕雀同。天与之才不与地，反令竖子成其功。安得光明依日月，功名未立头如雪。问君此错若为多，使尽二十四州铁。
十月海棠盛开::宋代：王义山::海棠搀得小春天，独向晴窗弄午烟。造物胡为太颠倒，此花怎敢占梅先。
春日同子与顺甫游姚园分韵四首 其一::明代：王世贞::小苑停游骑，春衣试缓风。地容啼鸟合，天借乱崖通。草色已骄绿，桃花难禁红。科头仗解醉，非是学山公。
挽唐如晦二首::宋代：邓剡::战艺时人北，受书吾道东。俊图开熟路，怒翼碍回风。勇往千人废，豪来一世空。深山埋玉气，得失付鸡虫。
书事::宋代：李流谦::五十光阴两岁过，头颅閒处自摩挲。隔篱山影谁招去，满树梅花独占多。物色年华同我老，蜂情蝶思柰渠何。少时一剑明秋水，放在尘中久不磨。
月蚀诗::唐代：卢仝::东海出明月，清明照毫发。朱弦初罢弹，金兔正奇绝。三五与二八，此时光满时。颇奈虾蟆儿，吞我芳桂枝。我爱明镜洁，尔乃痕翳之。尔且无六翮，焉得升天涯。方寸有白刃，无由扬清辉。如何万里光，遭尔小物欺。却吐天汉中，良久素魄微。日月尚如此，人情良可知。
有酒失于虔州陆郎中肱，以诗谢之::唐代：崔橹::醉时颠蹶醒时羞，麹糵推人不自由。叵耐一双穷相眼，不堪花卉在前头。
犹憾::当代：程滨::月从盈处食，花为谢时开。天地犹遗憾，吾心能不哀。
下第出关投郑拾遗::唐代：杜荀鹤::丹霄桂有枝，未折未为迟。况是孤寒士，兼行苦涩诗。杏园人醉日，关路独归时。更卜深知意，将来拟荐谁。
赠别吴正子::明代：李流芳::华屏山头月初上，喜子能来共村醠。河西桥外雪片飞，愁子冲寒匹马归。忆昨丰干初见子，向我喃喃情不已。欲扶风雅回波澜，不为区区念桑梓。君不见丰溪村中十万家，朱门粱肉纷如麻。吴生闭门守四壁，百城万卷徒相誇。囊空不肯留一钱，好客时时沽十千。腰间湛卢脱手赠，匣里自保朱丝弦。我今别子行复东，扁舟直下随飞鸿。新安江清钓台矗，此时念子心忡忡。吁嗟乎吾侪意气岂轻掷，一腔虽丹双眼白。君看世路皆悠悠，别后头颅好珍惜。
蜡梅::宋代：蔡沈::造物无穷巧，寒芳品更殊。花腴真类假，枝瘦嬾犹枯。帝子明黄表，宫人隐绛襦。若论风韵别，桃李亦为奴。
石门::明代：顾可久::达人不婴物，雅好在邱园。晨兴念山游，邀客观石门。绿崖屡登顿，度径奋层骞。怀新意转胜，悲往鉴独存。前瞻缅江屿，俯瞰临郊原。石窦红泉细，鸟道白云屯。昭旷荡胸臆，窈窕屏嚣喧。朋簪惊绝倒，仙舄遥翩翻。复此泉上酌，谷响思穷源。非君多道韵，表灵谁能论。来者其自今，风流眷弥敦。倘事诠图牒，聊用嗣所言。
书叹七首::宋代：戴表元::五生因缧绁，刘子急徽追。舒叟挈家走，几遭鞭与笞。我无三人辱，阖门但穷饥。饱死世更多，徒忧何以为。敢作小夫叹，聊为才士悲。
送客游江南::唐代：韩翃::桂水随去远，赏心知有馀。衣香楚山橘，手鲙湘波鱼。芳芷不共把，浮云怅离居。遥想汨罗上，吊屈秋风初。
读宋史张浚传二首::明代：王志坚::一立彤墀喙便长，有时鲍老也当场。富平未起符离又，可悔弹文到李纲。
杂诗五首 其一::清代：姚鼐::谁植高原树，花叶相离披。幽阴上蔽日，野鸟中巢之。朝飞呼其友，莫㝛呼其儿。岂不乐平生，久托终不移。微霜变青绿，凉风又先吹。馀叶犹满林，飒飒声何悲。四海谅云广，欲逝愿裴褢。独食虽得饱，不如群食饥。一夕不相亲，百年安得知。但冀藏弱羽，奚必栖高枝。
满江红（灯花）::宋代：胡惠齐::暝霭黄昏，灯檠上、荧荧初炙。银焰袅、孤光分夜，寸心凝碧。留照娇颜欢笑偶，上元庆赏嬉游夕。笑聚萤、积雪与偷光，寒儒忆。蝶眷恋，成何得。花传喜，知何日。听邻家昨夜，扣阍谁觅。焰短始知新月上，摇红孤馆因风急。恨那人、别后不成眠，时时剔。
偶题::宋代：岳珂::下帘宴坐自焚香，酒力醒时冬夜长。忧国寸心应未炉，夜深频起看天猿。
九日雨中::唐代：徐铉::茱萸房重雨霏微，去国逢秋此恨稀。目极暂登台上望，心遥长向梦中归。荃蘪路远愁霜早，兄弟乡遥羡雁飞。唯有多情一枝菊，满杯颜色自依依。
水龙吟 其三 咏白莲::明代：尤侗::谁家渌水银塘，凌波扶出霓裳女。天然素面，冰肌玉骨，暗香销暑。采向吴宫，画船相傍，盈盈解语。看碧天凉夜，风清月晓，长依白鸥为侣。几处红衣乱舞，翻嫌他、脂匀粉涴。蓬茅綦缟，铅华洗尽，淡妆偏妩。最恨西风，断魂憔悴，几番秋雨。叹随波败叶，飘零只滴，泪珠如许。
吐蕃别馆月夜::唐代：吕温::三五穷荒月，还应照北堂。回身向暗卧，不忍见圆光。
水调歌头·风卷江湖浪::宋代：李曾伯::风卷江湖浪，举足是羊肠。峡山知在何处，榛莽更凄凉。不为渊明五斗，直为班超万里，雅志未能忘。耿耿富襟抱，行计有诗囊。溯吴头，逾楚尾，界瞿塘。从它昵昵燕语，留不住征樯。芳草天涯弥望，着我飞凫来去，在在可徜徉。持此见刘表，抵掌与谈王。
信口十绝::宋代：李流谦::献玉遭刖我自笑，因黥得封人未量。百年相劝但饱饭，从渠蚁穴处侯王。
六和寺金鱼池::宋代：蒋之奇::全体若金银，深藏如自珍。应知贪饵者，毕竟是凡人。
答张贞成皋诗::南北朝：裴子野::匈奴时未灭，连年被甲兵。明君思将帅，方听鼓鼙声。吾生恣逸翮，抚剑起徂征。非徒慕辛季，聊欲逞良平。出车既方轨，绝幕且横行。岂伊长缨系，行见黄河清。虽令懦夫勇，念别犹有情。感子盈编赠，握玩以为荣。跂子振旅凯，含毫备勒铭。
梦钟广汉::明代：屈大均::尔尚为人子，未应兰玉凋。著书方属草，求食正吹箫。魂梦频来往，精灵未寂寥。死生元不隔，一片月横霄。
河之水::明代：袁华::河之水，流瀰瀰。出昆崙，导熊耳。踰龙门，激吕梁，吾不知其几千里。但见浊浪溷淈，东驰入海日夜去不已。奔湍水瀺灂，断岸石埼礒。北风扬沙双目眯，一夫操舟众夫舣。长年百丈上急洪，十步趋前九步止。蒲伏力争磨旋蚁，戏马台倾进履桥圯。芒砀云飞大风起，汉楚英雄俱已矣。吾闻千年一清圣人生，圣人临御河当清。河之清，万方宁。万方宁，歌升平。
好事近::近代：吴玉如::花下系骄骢，怅望霎时南北。持袂叮咛须寄，与征人消息。明年花下可相逢，低头泪沾臆。万里长风何事，甚离情堪惜。
春日漫兴::元代：赵孟頫::春事匆匆转眼过，满城流水绿阴多。西园总有红千叶，尘土埋头奈尔河。
送杨腾山人::宋代：苏辙::胸中万卷书，不如一囊钱。不见杨夫子，岁晚走道边。夜归空床卧，两手摩涌泉。窗前雪花落，真火中自然。涣然发微润，飞上昆仑颠。霏霏雨甘露，稍稍流丹田。闭目内自视，色如黄金妍。至阳不独凝，当与纯阴坚。一穷百不遂，此事终无缘。君看抱朴子，共推古神仙。无钱买丹砂，遗恨盈尘编。归去守茅屋，道成要有年。
金缕曲 哭程氏女甥::清代：张玉珍::道远情难已。忆当年、掌珠怜惜，随亲旋里。一霎霜催萱草萎，背里晨昏流涕。算只有、椿庭堪倚。碎玉盈盈欣渐长，早兰言、花笑娇无比。吟与绣、总能记。人生泡电原如寄。最伤心、琼枝吹折，秋风偏厉。渺渺魂游应索母，转得相逢诸弟。苦地下、偕归无计。待赋桃夭缘忽断，对遗容、倍感凄凉意。歌至此，泪痕洗。
扬州选蒙相公赏判雪后呈上::唐代：崔峒::自得山公许，休耕海上田。惭看长史传，欲弃钓鱼船。穷巷殷忧日，芜城雨雪天。此时瞻相府，心事比旌悬。
和袭美春夕酒醒::唐代：陆龟蒙::几年无事傍江湖，醉倒黄公旧酒垆。 觉后不知明月上，满身花影倩人扶。
万年春 宁解元许却庵门以词督之::元代：马钰::谭马丘刘，专专卓个庵儿住。修行处。未知门户。有个先生许。翘俟嘉音，万里垂青顾。如无误。决登云路。岂敢忘恩府。
九日::宋代：宋祁::商馆冯高爽气浓，露萸千穗亚枝红。饼餐交遗嘉笾上，蕊菊争吹寿斝中。击隼厉威平隰阔，戏骖沈响故台空。何人盛继龙山集，醉帽须防穀郁风。
次韵张仲实见赠::宋代：方回::久縻官务费爬梳，一旦投閒得自如。紫绶金章已高阁，青鞋布袜是安车。漫郎心事诗能说，散圣禅流发未除。物我重轻中了了，可能秤象待苍舒。
远游::清代：王先谦::远游俗虑静，永日求所适。雨余沙自清，睡起山更碧。幽禽低水语，丛筱乱风色。呼茗喜新煎，课诗矜创获。见闻犹昨事，迈往续陈迹。终藉药饵扶，乾坤小行役。
十二月十七日移病家居成五长句 其五::宋代：张耒::纸窗低下火炉边，有底宜人意若便。移疾何妨闲五日，放慵犹欲醉终年。平生亲友怀天末，谈笑妻儿在目前。谁似匡庐白居士，暮年华发洛阳仙。
山园戏书三物::宋代：汪炎昶::雨馀露双角，戴角缘欹危。吾疑甚为累，失此将何依。荒凉一亩宫，晨出暮来归。虽不著我体，为累岂异兹。应有露卧翁，穷视复见嗤
琅琊王歌 其四::元代：刘基::四通八达琅琊道，快马如龙踏烟草。草凄凄，烟漠漠，陌头风起桃花落。
烛影摇红·送会宗::宋代：毛滂::老景萧条，送君归去添凄断。赠君明月满前溪，直到西湖畔。 门掩绿苔应遍。为黄花、频开醉眼。橘奴无恙，蝶子相迎，寒窗日短。会宗小斋名梦蝶，前植橘，东偏甚广。
玉楼春::宋代：晏殊::东风昨夜回梁苑日脚依稀添一线旋开杨柳绿娥眉暗拆海棠红粉面无情一去云中雁有意归来梁上燕有情无意且休论莫向酒杯容易散
终南山入定猕猴赞::宋代：释慧空::方得其树，万壑千岩。至令休复，屹若终南。呼之六窗，寂尔不应。惟彼呼者，乃出其定。
梁翼明广文以诗见寿用来韵却答::明代：张萱::双鱼不远隔江来，一札虚题五可才。问齿自怜馀犬马，投珠何事到蒿莱。烟霞老我惟高枕，风雨怀人数举杯。若向剡溪觅安道，桂丛深处白云隈。
嘉泰辛酉八月四日雨後殊凄冷新雁已至夜复风::宋代：陆游::仲秋四日雁横天，闭户垂帷意已便。方叹今年时候早，夜深风雨更凄然。
次谢令尹喜雨韵::元代：陈谟::曲江六月有新凉，令尹弹琴不下堂。河阳岂必花成县，彭泽由来菊是粮。桑树连阴驯野雉，马騣滴水舞商羊。丰年好写归图画，为觅当时顾长康。
水调歌头 汉龙氏镜为辽园赋::清代：谭献::老泪向谁洒，唤取镜中人。照残今日哀乐，阅过古来春。持此吉羊文字，试问当时龙氏，可有百年身。光采一时发，留写板仙真。尚方制，罗十二，纪芳辰。花当叶对，无恙先后出风尘。月枉天边圆缺，珠有人间离合，好好伴脂痕。莫问笑啼事，吾已谢冠巾。
次韵苏彦师见寄::宋代：韩驹::长年眼力怯看书，每见先生愧腹虚。犹觉是身多净业，欲投禅客问真如。向来水驲分襟罢，常记河梁握手初。从此论交同毕杜，巷南巷北莫相疏。
泛舟同社中诸子赋::明代：黎彭龄::晚舟行不定，欲暮艳阳天。鹦鹉惟司杓，鸬鹚不上船。鹤憎纤黛柳，鸳死苦心莲。空羡渔家乐，青醪莫问钱。
冬日重登清凉山::清代：玄烨::紫府名山忆旧踪，招提驻䍐认云松。阴崖尚有春时雪，落日仍听下界钟。塞远浑河寒更白，林疏恒岳翠逾重。祝釐交叶人天庆，银榜新题遍五峰。
偈颂四十一首 其三十七::宋代：释普宁::圆同太虚，无欠无馀。良由取舍，所以不如。
郑友其大舅招饮偕寒亭观旧植梅 其二::清代：陈宝琛::树树栽成手自浇，别来频梦上岧峣。此情尚有公能会，置酒花时特见招。
戊辰七十有一境内外诸名硕皆以佳章见寿赋此奉谢四首 其一::明代：张萱::头童齿豁腹便便，衡泌优游独灌园。何事彫虫工绣帨，空嗟老蠹饱残编。浮沤石火三千界，敖骨雄心七十年。共说海筹又添一，镜中应有故人怜。
清平乐 其七::近代：赵尊岳::露晓天街湿似酥。朝霞鲜夺脸边朱。宝车频上泥人扶。一桁绿阴低畹晚，平生清气爱凋疏。片时消领费踟蹰。
赠平田::明代：康海::不见平田子，匆匆已二年。再聆绝交论，应笑养生篇。晴日园花细，春风榭柳悬。不知游乐处，谁是竹林贤。
送裴中丞赴华州::唐代：姚合::我梦何曾应，看君渡浐川。自无仙掌分，非是圣心偏。径草多生药，庭花半落泉。人间有此郡，况在凤城边。
题赵处仁竹泉所::明代：贝琼::王孙宝玦已流落，九马不复归长安。梨园歌舞入残梦，白屋无人空翠寒。流泉汨汨如流乳，竹应笑歌成律吕。酒酣濯足望洞庭，一片潇湘隔秋雨。有鸟有鸟来丹山，羽衣五色朱其冠。人间腥腐不足饱，食汝竹实饮汝湍，为汝一出三千年。
麓山翁以春兴四首见寄因步第一首韵奉酬::近代：黄假我::人前渐惯学痴聋，不计雌黄不计功。春色常新三径绿，书声依旧一灯红。天南地北停云在，古往今来隙驷匆。山水怡情殊自得，粗茶淡饭布衣中。
寄吴少溪宫录七十 其六十九 赠王文学中柱南旋::明代：于慎行::衡门谁为驻归骖，国士名高旧所谙。马首春风辞塞上，刀头明月忆江南。杨穿百步才无两，璧剖连城献至三。此日汉庭推授受，石渠同异待君谈。
蛾眉 其十三::清代：吴妍因::中庭秾李当窗白，左掖夭桃夹岸红。小试但凭三尺水，违枝黄叶剪江东。
沁园春 喜石渚陈十村、葛野航两先生过访，作此赠别。::清代：熊琏::连夜灯花，几番鹊噪，剥啄朝惊。喜诗人结伴。远寻幽寂，河岸停棹，重叩柴荆。诗酒神仙，烟霞杖履，尘外相看眼自青。春光霭、感荒芜不弃，翰墨交情。菲才空有虚名。奈贫病、兼攻百感增。笑寒窗枯坐，一编愁握，苔阶倦扫，四壁尘生。疏水羞将，壶觞未具，草草把词作饯行。真堪愧，愧等闲负了，月霁风清。
喜刘宝学彦修得归因叙初别时悽怆之意十首 其六::宋代：张嵲::曾向花间醉玉卮，今年花发去年枝。君恩不赐泥封诏，春物翻成满地悲。
晓起有怀刘明东、朱歌堂::清代：姚莹::容久因循惯，园荒岁月侵。寒花依白日，黄叶下疏林。岂不故乡思，其如海水深。羊求书尚在，启箧见君心。
园居养疾以盆卉自娱各系小诗得十章 其三 金钱蒲::清代：姚燮::珊珊骨九仙，袖短亦能舞。素壁无一尘，瘦蛾夜灯语。泠然玉瑟弦，拂落洞庭雨。
偶成 其二::明代：王渐逵::冷风吹短裾，落日鸣蝉急。洗足临苍矶，江湖没眠石。
采莲曲::唐代：贺知章::稽山云雾郁嵯峨，镜水无风也自波。莫言春度芳菲尽，别有中流采芰荷。
伤春怨 词会题海棠画扇::当代：梅际郇::宝帐葳蕤扣。着雨十分春透。浅笑倚东风，潮上涡儿被酒。谁把芳春嗅。静里甜香自有。旧燕趁春归，说为伤春更瘦。
宦邸和寄社英::明代：区元晋::三年未报国恩隆，惭愧故人属句雄。别久每惊时序改，诗来真觉海山重。三春耒耜祈甘雨，七月巡行念栉风。满目流亡难袖手，敢从孤剑说屠龙。
泛舟游虎丘::宋代：周南::水绕朱门宿海槎，山沉海月上晨霞。鸟啼烟树雨初歇，钟度云楣日未斜。僧俯剑池看贝叶，人追寒食衮杨花。西子年侵丘谷换，女墙还有旧宫鸦。
桐江::明代：刘崧::残垒带江沙，荒祠集暮鸦。客行桐水市，人采木绵花。山掩飞烟直，江浮落日斜。旧游那可问，依约见人家。
题画::明代：梁储::六桥桥畔春光早，十里琼花夹瑶草。人向仙山信马蹄，马蹄未到春先好。画船东去复西来，诗思绵绵岂易裁。试问涌金门外柳，今年青眼为谁开。
春游回文::明代：赵完璧::忙里閒情娱景华，度溪寻壑蓦晴沙。长原翠漾云浮草，暖径红飞燕落花。狂咏客亭春把酒，憩留僧寺晚烹茶。香生陌雾飘风软，苍莽踏来游路遐。
卧病四首寄诸兄弟 其一::明代：顾璘::南州瘴雾三年客，西塞清江万里家。春断壶觞疏竹叶，病移衾枕失桃花。英雄自分填沟壑，魑魅空劳砺齿牙。独有苍天能料理，底须医卜浪矜誇。
送李县尹::宋代：何梦桂::河阳桃李是谁栽，怕说春归叠鼓催。正好鸣琴看锦水，俄惊飞诰下金台。一堤烟柳离亭路，两岸风花送客杯。百里桑麻正生意，为言来者好栽培。
观烧::唐代：齐己::猎猎寒芜引，承风势不还。放来应有主，焚去到何山。焰入空濛里，烟飞苍莽间。石中有良玉，惆怅但伤颜。
送周四鸣珂::清代：姚燮::远国一官滞，如何慰老亲？知君归计决，非为薄风尘。所约毋相昧，吾生自有真。潞河春尚好，去矣莫逡巡。
閒居三首 其二::明代：陆深::轩中何所有，四壁微风发。其大不盈亩，纳此一轮月。婵娟万里情，徘徊照短发。
游曹溪与任崧翰宪使作 其一::明代：释今无::荏苒流光梦欲残，重过祖席不胜欢。爱逢宪使探奇兴，得话孤峰白昼寒。旗影乱翻溪水入，萝阴高引碧云盘。尘心顿歇空门里，寥廓松杉插石坛。
奉使鄂渚至乌江道中作::唐代：刘长卿::沧洲不复恋鱼竿，白发那堪戴铁冠。客路向南何处是，芦花千里雪漫漫。
题十二月宫词画幅二十四首 其二十一::清代：弘历::翔阳轻逗午窗晴，绣线工夫一缕争。为近立春供御赐，锦囊书敕给公卿。
属疾::宋代：韩琦::邪气潜攻隙，弥旬因伏床。恶寒知肉缓，难睡觉更长。谩讲添年药，终无应病方。几时辞厚禄，心泰百忧忘。
岁在锻丑年始七十年正旦日书事::宋代：富弼::今年始是气骸年，我向年前已挂冠。都为君王断久疾，肯教先去养衰残。
堤上 其二::清代：弘历::新蒲嫩芷集鴐凫，西淀驱来果信无。闻道昔年行水猎，每于近此放黄舻。
周进士移居贺之::明代：王世贞::周郎江左旧名流，况逐乌衣诸从游。通籍已分金马地，移家全傍玉峰头。门前问字开三径，坐里看山傲五侯。最是后庭琼树好，一枝仍报郤家秋。
赠王羽卿大将军::明代：李云龙::何年仗钺出神京，海外遥开骠骑营。幕府半倾当世士，楼船兼护五家兵。千金骏马人皆羡，三尺龙泉手自横。昨夜鸣笳移小队，虎门东去射长鲸。
虞美人 其一 春恨::清代：丁澎::斜抛鸳枕春难稳。到处成愁恨。正防燕子下帘钩。风送一天飞絮过西楼。空房心怯衾如水。炙着灯儿睡。灺残犹未泪痕收。不信东风多少在眉头。
秋日高正父邀同汪公干苏叔大游天宁禅寺::明代：胡应麟::玉栱璇题照画廊，珠扉银钥护禅堂。青狮蹑雾游天帝，白象拿云坐法王。树老菩提双刹在，花残优钵一灯长。前身我亦庞居士，倘许先登七佛航。
馆中杂咏 其五::明代：区大相::侍史趋清禁，承恩下直庐。瓶馀赊得酒，架积赐来书。刻凤才何有，雕虫习未除。由来少尘事，寂寞意何如。
怀旧诗 伤韦景猷::南北朝：沈约::韦叟识前载。博物备戎华。税骖止营校。沦迹委泥沙。始知庸听局。方悟大音赊。
十月三日郑秀才惠菊植之晏斋窗前尊酒偶乏与::宋代：赵蕃::旋听寒梢缚短篱，菊窠三两带花移。莫嗟已落重阳后，自是江南秋到迟。菊开便是东坡节，酒尽空哦清昼诗。竹隐异时寻故事，送花常忆郑当时。
题张午祁杨园竹屋::清代：吕留良::初月横斜玉一弓，轩辕屈曲络墙东。卷帘林影三更变，依枕溪声四面同。风过笛凄椽眼裂，雷当琴吼柱心空。尽将渭北湘南意，收拾圆沙结构中。
秋夜雨::元代：王冕::秋夜雨，秋夜雨。马悲草死桑乾路，雁啼木落潇湘浦。声声唤起故乡情，历历似与幽人语。初来未信鬼啾唧，坐久忽觉神凄楚。一时感慨壮心轻，百斛蒲萄为谁举？山林岂无豪放士，江湖亦有饥寒旅。凝愁拥鼻不成眠，檠孤燄短寒花吐。秋夜雨，秋夜雨。今来古往愁无数，谪仙倦作夜郎行。杜陵苦为茅屋赋，只今村落屋已无。岂但屋漏无乾处，凋馀老稚匍匐走。哭声不出泪如注，谁人知有此情苦？秋夜雨，秋夜雨。赤县神州皆斥卤，长蛇封豕恣纵横。麟凤龟龙失其所，耕夫钓叟意何如？梦入江南毛发竖，余生听惯本无事，今乃云何惨情绪。排门四望云墨黑，纵有空言亦何补。秋夜雨，秋夜雨，何时住？我愿扫开万里云，日月光明天尺五。
縠波::宋代：赵时韶::鲛人机轴巧，织出水晶宫。浣濯有新雨，卷舒无定风。晴岚轻染绿，斜日半浇红。渔父无端甚，轻舠截个中。
江城子（辰川上元）::宋代：王庭::夜郎江上看元宵。斗回杓。雪初消。灯火银花，何处是星桥。共得满城春不夜，三妓女，五溪徭。此时回首忆行朝。太平楼。倚层霄。红蜡光中，买酒听吹箫。且就天涯联一醉，歌一曲，望京谣。
忆昔四首次陈鲁南韵 其一::明代：文徵明::三年端笏侍明光，潦倒争看白发郎。只尺常依天北极，分番曾直殿东廊。紫泥浥露封题湿，宝墨含风赐扇香。记得退朝归院静，微吟行过药阑傍。
九日思杭州旧游，寄周判官及诸客::唐代：白居易::忽忆郡南山顶上，昔时同醉是今辰。笙歌委曲声延耳，金翠动摇光照身。风景不随宫相去，欢娱应逐使君新。江山宾客皆如旧，唯是当筵换主人。
吾与吟 其二十一::明代：顾允成::一琴一鹤亦已清，如何屏去不留行。古人冷淡今人笑，前呼后拥小儿惊。
拟奉和幸三会寺应制次宋之问韵::明代：孙承恩::胜日宸游处，因过礼觉仙。瑶坛腾法雨，宝地肃香泉。鹤舞如迎驾，猿来惯听禅。纵观欣涌塔，普度肃诸天。化国群生仰，銮舆万象悬。言旋宫月上，正照紫城圆。
南桥::明代：许相卿::一曲溪流两岸松，石梁蜒蜿卧晴虹。径径拄杖归来晚，月挂东林屋上峰。
满江红（星赵晋臣敷文）::宋代：辛弃疾::老子平生，原自有、金盘华屋。还又要、万间寒士，眼前突兀。一舸归来轻叶，两翁相对清如鹄。道如今、吾亦爱吾庐，多松菊。人道是，荒年谷。还又似，丰年玉。甚等闲却为，鲈鱼归速。野鹤溪边留杖屦，行人墙外听丝竹。问近来、风月几遍诗，三千轴。
次韵夏倪均父见和辕字韵诗六首 其三::宋代：赵鼎臣::织女机头五色纹，裁成锦段远相存。篇篇境界如甘蔗，一一词章是外孙。载酒有人曾问字，谈诗无客敢登门。可怜衰病南阳守，强驾疲牛逐后辕。
送高先驱辈南归::唐代：徐铉::乡国悲有事，风光属后生。名从天上得，身上故都行。草色初裁绶，鹏飞不算程。自怜枯与思，相送剩含情。
春暮作歌用昌黎寒食日出游韵::清代：杨炳春::久晴则阴吾何病，转惜岁首春光盛。若教移向三月来，照眼定多红紫映。含葩纷纷欲出奇，其力那与造物竞。易落只坐天黯惨，催开空费人吟咏。盈庭老绿围幄张，何处生红妆束正。幸哉年年例三月，韶光过去还能更。劝尔弱植勤栽培，慎勿相向嗟薄命。皇天平分此四时，菀枯万物潜操柄。岂无他时增萧索，先与眼前集喜庆。盛极不再真堪哀，晦久而发乃可敬。矧兹阳春本有脚，捷回旸谷途非夐。回红转绿只咫尺，处高听卑杖明圣。群花与树暂别离，明年此日终合并。但恐中槁滋朽蠹，召彼戕伐伤本性。草根木质果坚贞，雨师风伯空骄横。我持此论向中夜，疏星渐看云隙迸。须臾薄雾尽卷却，清光宛若新揩镜。会逢其适阴变晴，谁操厥券诗为政。唤回春首力不能，预计来春语则劲。饯春翻出迎春歌，兴来忘却炎官令。
齐将军席上闻歌::明代：徐熥::七载韶华叹逝波，天涯尊酒喜重过。春风海上销兵气，夜月军中奏雅歌。仙子吹笙年正少，将军入幕客偏多。灞亭醉尉应相避，敢问今宵漏若何。
哭琼章妹（二首）::明代：叶蕙绸::生别那知死别难，长眠长似夜漫漫。春来燕子穿帘入，可认雕阑锁昼寒。
寿黄春池广文::清代：蔡廷兰::海外通经旧有名，颍川治谱擅家声。文章寿世千秋永，节烈匡时一郡倾。槐市昔曾留矩范，榆乡今已遂澄清。且看大展经纶手，未许閒居老此生。
题梅山::宋代：赵必橦::一隐吴门访此山，深怜汉鼎尚多艰。片言倘得回天听，未必仙名满世间。
题戏婴图::宋代：钱选::殿阁森森气自清，不知人世有蓬瀛。日长无事宫中乐，閒与诸姬伴戏婴。
自苏台旋里青阳道中次渔洋山人韵四首 其二::清代：曹家达::潮落蔡经水，云昏峨耳山。人言祖龙迹，鞭石到人间。
再至长安::唐代：李涉::十年谪宦鬼方人，三遇鸿恩始到秦。今日九衢骑马望，却疑浑是刹那身。
浪淘沙 富顺县罗汉洞诸公相送::明代：杨慎::良会阻天涯。水渺云赊。归途喜见腊梅花。又醉当时罗汉洞，一曲琵琶。浮客似浮槎。到处为家。鲁峰高兴更南沙。有约肯来无宿诺，细酌流霞。
安吉天宁寺闻磬::唐代：施肩吾::玉磬敲时清夜分，老龙吟断碧天云。邻房逢见广州客，曾向罗浮山里闻。
二月上丁释奠先师孔子::清代：弘历::灵春惟仲月，吉日值丁辰。礼乐遵先进，诗书淑兆民。宫墙增慕永，俎豆荐馨新。敢谓百王后，能传一脉真。承筐将素币，献爵列儒臣。试问得门者，谁为不愧人。
晚春诗::南北朝：萧统::紫兰叶初满，黄莺弄始稀。石蹲还似兽，萝长更胜衣。水曲文鱼聚，林暝雅鸟飞。渚蒲变新节，岩桐长旧围。风花落未已，山斋开夜扉。
送司马大亨赴遂昌宰::宋代：孙应时::蒲璧邦家重，苍山道路深。剸裁知唾手，拊字勉劳心。通鉴家传学，迂书坐右箴。故人情谊重，赠别比南金。
观阳朔诸山戏作::近代：冯振::大妇如罗浮，中妇如西湖。小妇如阳朔，年华二八初。倾城谁不顾，渺渺独愁余。
小重山·诗酒休惊误一生::元代：刘秉忠::诗酒休惊误一生。黄尘南北路、几功名。枝头乌鹊梦频惊。西州月，夜夜照人明。枕上数寒更。西风残漏滴、两三声。客中新感故园情。音书断，天晓雁孤鸣。
重游焦山::当代：伯昏子::窣堵飞来镇海门，缥香碧玉漾江漘。拍堤尽是听钟水，登筏聊为问渡人。断壁松寒三诏洞，横堤柳瘦百年身。汤汤去此何言说，焉有灰烟与扇巾。
题步云轩::宋代：王庭圭::身在飞烟里，如登霄汉行。云从脚下起，雷忽耳边鸣。暮碧佳人远，春红晚照明。能消几緉屐，当不负平生。
嘲风::宋代：范成大::纷红骇绿骤飘零，痴騃封姨没性灵。报道海棠方熟睡，也须留眼为渠青。
过贾阆仙墓::清代：弘曣::荒冢斜阳历古今，池边树噪夜栖禽。年前亲咏僧敲月，身后徒劳佛铸金。东野不来谁酹酒，昌黎长逝罕知音。石楼旧咏流传久，叹息无人解细吟。
寄日华上人::明代：朱诚泳::秦城分手一年过，眼底流光逐逝波。冷澹情怀交去久，平安消息寄来多。宝炉香烬同谁话，白雪诗成想自哦。遍倚阑干思无限，西风又老半塘荷。
题唐寅嵩山十景 其八 羃翠庭::清代：弘历::灌木积嘉阴，盘中窈复深。横琴坐对客，请听弦外音。
提举范公开轩面钟山名曰寸碧索诗::宋代：释德洪::湖山烟翠层，千叶青莲拆。公家莲菂间，如眼不自觌。一登功名途，富贵两追迫。开轩延爽气，拄笏望秀色。钟山盘万丈，云破见尾脊。殷勤度邑屋，分此一寸碧。升空带青小，撑汉螺髻出。我亦个中人，登览增眼力。知公寓逸想，喧不碍岑寂。给札令赋诗，相顾愕坐客。愧无暮云词，涴公雪色壁。
暮春::清代：沈芬::数声鶗鴂过，门巷罢秋千。怕看荼蘼架，春光又一年。
上元会饮次俞紫芝先辈韵::元代：凌云翰::中年行乐遇新年，触目风光更接连。夜色遥通鳷鹊观，春声先泛凤凰弦。云中花乱疑瀛海，月下人归是洞天。鬓点吴霜嗟老矣，踏歌槌鼓让童颠。
山居和韵八首::明代：陈勋::石自玲珑水自潺，高斋不与俗相关。掌心取食幽禽熟，墨汁翻书稚子顽。雨韭新香宜夜剪，烟蒲老绿及秋删。虽然小事皆清事，人道山翁解住山。¤
送窦佥判同年::宋代：文同::冰霜满清汉，此地送君归。天涯作远别，怀抱殊依依。短亭临灙水，杨柳长条稀。道傍有寒梅，幽香扑人衣。折以持赠君，爱之含春晖。酒罢不可留，晚鸿随马飞。
西湖竹枝 其九::当代：魏新河::山水光中涤旧衣，幽居端在圣湖西。偶来葛岭山前望，一道明灯是白堤。
鞦韆::宋代：张炜::吾今两鬓已成丝，每每逢春独自悲。最恨鞦韆无力上，风流不比少年时。
送伸仲归漆塘以语及君臣际经书满腹中为韵十首 其九::宋代：葛胜仲::皦皦常易污，容容每多福。为嫌狙赋三，乃作龟藏六。平生经纶手，都在十围腹。似闻纱笼人，尽力欲推毂。柬之今已老，鹤头来要速。
宝应杂诗 其二::明代：吴与弼::随遇安时命，寻幽养性灵。登临多古意，讲诵有儒生。所贵知通塞，尤宜适寝兴。当为斯是理，不必计枯荣。
闻边报旁午五首::明代：陆之裘::太原城下虏兵屯，报骑飞书日夜奔。克罕遥称诸部长，吉囊还号小王孙。
上天池寺::宋代：黄文雷::始从平地望，宛在九霄中。不意身能到，平生心并空。江淮通好雨，日月会刚风。三伏凉如水，蟠拿想白龙。
杂咏一百首 其四十八 周堪::宋代：刘克庄::旧𠎝臣学浅，晚召主恩深。莫鉴萧张否，重来遂病瘖。
虞美人::清代：程颂万::晚妆帘幕愔愔地。无语思量起。一分才思一分愁。人在淡黄庭院小红楼。堆来纸上愁痕满。蓦近浓春晚。此身愿化作花笺。叠遍香闺指印玉纤纤。
答苏后湖::宋代：荣倪::草庐卜筑小如巢，翠竹离离槛外交。邻米乞来分鹤饱，医书编就借僧钞。经年闭户穷幽讨，晴日携筇出近郊。为问练湖高隐地，可容杯水泛堂坳。
早春寄怀::唐代：李建勋::家山归未得，又是看春过。老觉光阴速，闲悲世路多。风和吹岸柳，雪尽见庭莎。欲向东溪醉，狂眠一放歌。
招隐::唐代：昙翼::连峰数千里，修林带平津。云起远山翳，风至□荒榛。茅茨隐不见，鸡鸣知有人。蹑磴践其迹，处处见遗薪。乃知百代下，固有上皇民。
王观国挽词::宋代：楼钥::晚识三珠树，方知独笑翁。旧游亏半面，遗恨想高同。小楷墨犹湿，残膏泽未穷。梅花缟寒夜，埋璧众香中。
长干送别::宋代：孙锐::君子于行东渡头，江村烟雨看眠鸥。秋风不借游山屐，客梦长呼问酒楼。八斗才怜新鹤发，十千囊尽敝貂裘。不须刎颈酬知己，一曲琵琶在远舟。
宫词（七首）::明代：洪贯::别院笙歌别是春，芙容屏障隔风尘。玉鱼金钥年年在，鹦鹉笼中解唤人。
怀熊鲁柯::近代：李洸::淡薄原能化，栖迟有告劳。增冰窥性凛，割席避名高。园屋清阴翳，帷灯浊圣陶。相逢天下士，休更叹蓬蒿。
中秋夜有怀::当代：陈忠平::素夜明窗几，十分圆月时。清光真可把，兰露复相滋。呵梦虫鸣缓，贪凉人醒迟。起将无限思，遣作感秋诗。
春日寓怀::唐代：薛能::幽拙未谋身，无端患不均。盗憎犹念物，花尽不知春。井邑常多弊，江山岂有神。犍为何处在，一拟吊埋轮。
题牟益𢷬衣卷用谢惠连𢷬衣诗韵即效其体::清代：弘历::凉飙飒萧瑟，节序忽已催。络纬吟露莎，鹎鶋栖夜槐。佳人未忍眠，颦眉黯如啼。举首见明月，揽衾对空闺。忆远各呻吟，命侣聊招携。尺素出文笥，平砧列閒阶。女伴强笑言，默喻中怀哀。长短准旧度，袗袭别新题。不裁双鸳鸯，留待君予归。王风咏执簧，七月廑授衣。图史堪起予，往复卷更开。高咏惠连诗，遑问学步非。
访吴元鼎如村五首::宋代：韩元吉::经旬泥潦路难乾，烟袅长林雨暗山。常笑诗人愁屋漏，却思寒士与千间。
驹荣曲，赠日本驹荣女史::清代：许南英::秋风三径黄花活，秋声万树喧鶗鴃。听潮楼上秋气清，听潮楼下新声发。偶传空谷有佳人，家住扶桑东海阔。华年乘兴作南游，妙舞清歌年二八。淡黄杨柳古亭村，公子多情欲断魂。碧玉定情谁遣此？黄金有价不须论。神仙杨柳春归洞，儿女枇杷早杜门。
宿中竺碧梧轩::宋代：林季仲::梦破初惊枕簟秋，懒思身世独搔头。山禽强欲知人事，叶底移时语未休。
柳絮五首 其四::清代：弘历::帘栊乱扑任雰霏，王谢应劳麈尾挥。瓦雀半鹐书案腻，河豚欲上玉刀肥。团风湘浦疑柑点，映月秦楼讶雪飞。独有村民思麦雨，好将迷谷拟天衣。
度闸行::元代：贡奎::新河十里分三闸，闸束水奔河势狭。万里昂昂拥不前，我愁度闸如度峡。下闸已开上闸闭，牵舟稍前复留滞。两髯咆哮气敌虎，击鼓鸣锣竟何计。低回却坐同叹嗟，咫尺攀跻未能至。忆昔枝江南赋归，手招五老风生衣。挂帆一日走千里，锦鲸拔尾开烟霏。尔来闭身落羁系，安得化作孤鸿飞。人生百年复何有，羡杀津头老渔叟。野祠日暮乌鸟啄，得鱼唯知换村酒。故山花木春事深，回首漂零不知久。明朝度闸舟已东，归来归来乎山中，高阳旧徒吾尔从。
赠汪郎中::元代：程钜夫::此老今年八十三，江滨独擅汉衣冠。文章衔袖龙蛇字，须发如霜虎豹颜。耆旧于今足尘土，典型留此重家山。醴牢略具高年礼，万一神丹乞九还。
别云端子和元字韵::宋代：程公许::玉楼双耸吟肩寒，自孔氏出参玄元。荒寻得君相指似，清吐对我如澜翻。归欤金华葺茅屋，间有洞户通麻源。世尘轇轕勿浪出，执手且面空此尊。
题萧氏友恭堂::元代：陈谟::庭前紫荆树，四时根如石。诚非雨露私，乃是友恭积。兰荪产其阴，松桂左右翼。清风列嘉宾，赏弄终日夕。伯氏发已种，温温金玉质。才堪百吏师，兴逐壶公逸。仲氏鹤昂藏，家事久云敕。衣内沧海珠，枕中淮南术。脩髯引清风，叔子秀而栗。郁郁眉睫间，色矜新句出。埙篪吹若贯，江海润交益。儿孙束礼法，中外罔嗟戚。然萁诮曹丕，酣酒伤牛弼。不见九江人，同堂广长席。不见安丰生，自结天翁识。鸡来哺狗雏，犬俟同牢食。行当表宅里，远可风百亿。况乃阴德深，高曾所培植。我来数升堂，雅素最相悉。庐山王文学，金兰契方密。长歌乐知心，高文已在壁。鄙词虽匪工，聊用劝无斁。
己巳十二月十四日夜雷::明代：顾璘::岁暮月望夜云午，南山殷雷夹鸣雨。蛰虫惊诧鸡走藏，青帝玄冥果谁主。巫咸上天瞽史亡，空台无人识妖祥。披衣起坐残烛下，一夜不眠愁思长。
送曾伯长::宋代：谢逸::曾侯江南英，文章有家法。坚壁仁义涂，势若太山压。跫然过我语，如热得清箑。为言行赴官，扁舟泛苕霅。炙手公卿门，眼底端不乏。吾人倘闻道，执圭同荷锸。谓予言不信，捧盘与君歃。
钓台 其六::明代：黄廷用::知君故是彺奴态，不厌羊裘钓泽心。八十泉灵犹受宠，汉恩还比此滩深。
元日::元代：刘诜::晓街泥浅马蹄过，元日虽阴气已和。处处桃花如二月，东风应比去年多。
杂赋::宋代：陆游::出门信步作闲游，野庙村坊到处留。每伴樵夫尝半舍，更随牧竖采沿沟。
矩洲杂咏五十首 其四十::明代：黄衷::鼓角城头杀五更，瑶空太白尚西行。飞铃偏绕游仙枕，搅得周公梦不成。
归来::明代：胡奎::贫居侧近曳裾坊，老病归来葺草堂。芍药玉盘花更大，枇杷金弹子能黄。每移棋局多依竹，自理琴弦不下床。稚子扶持日卓午，下阶先占树阴凉。
莪默绝句集译笺外篇 其九十::当代：伯昏子::又闻詀讘聚相言，鴃舌欺聪语绝源。如烬复燃吾耳热，犀通不必待輶轩。
题延真陈炼师东庭四时词::明代：刘崧::风吹山栗叶，夜落西园里。手把南华经，閒来看秋水。
念奴娇::宋代：蔡伸::当年豪放，况朋侪俱是，一时英杰。逸气凌云，佳丽地、独占春花秋月。冶叶倡条，寻芳选胜，是处曾攀折。昔游如梦，镜中空叹华发。邂逅萍梗相逢，十年往事，忍尊前重说。茂绿成阴春又晚，谁解丁香千结。宝瑟弹愁，玉壶敲怨，触目堪愁绝。酒阑人静，为君肠断时节。
栝城::宋代：林景熙::寒芒曾动少微星，一水溶溶叠嶂横。落日渔舟吹远笛，断烟戍屋带荒城。沙鸥欲近如招隐，关树无多亦厌兵。却忆莺花亭外路，太平箫鼓沸春声。
春日薄游::清代：沈彩::不须绣幕逐香车，小径春明玩物华。罨画溪添三尺水，催诗雨送一枝花。离离青草终无尽，的的红颜信有涯。准拟明朝钻活火，太湖石上试新茶。
沁园春::宋代：刘将孙::沁园春二阕，不能如公哨遍之变化，又局于韵字，不能效公用陶诗之精整，姑就本语，捃拾排比，粗以自遣云壬戌之秋，七夕既望，苏子泛舟。正赤壁风清，举杯属客，东山月上，遗世乘流。桂棹叩舷，洞箫倚和，何事呜呜怨泣幽。悄危坐，抚苍苍东望，渺渺荆州。客云天地蜉蝣。记千里舳舻旗帜浮。叹孟德周郎，英雄安在，武昌夏口，山水相缪。客亦知夫，盈虚如彼，山月江风有尽不。喜更酌，任东方既白，与子遨游。
寒山赞 其一::宋代：释可湘::一句子，少机杼。作是思惟时，吾心在何许。芭蕉叶上三更雨。
回文偈四首::宋代：宋太宗::会解垂要理，真诠善归心。
会稽览古诗 其七 虞国墅::宋代：华镇::山列翠屏围碧落，水流鸣管绕平田。郗家池馆萝芜后，金谷形容自渺然。
二月十七日葛守钱粹出所和胡邦衡羊羔酒诗再::宋代：周必大::德似羊羔春共颁，政如醇酎野多欢。属厌靖节杯中物，屡费将军竹里槃。畴昔调饥惟饮湿，祗今软饱不言寒。唱酬妍丽归公等，自笑梅翁语带酸。
陈生新婚赠以诗::明代：屈大均::忠孝家风旧，丕承有雁行。谢昆高玉树，王友富青箱。十月迎桃李，三星下凤凰。鸡鸣应黾勉，天际共翱翔。
传言玉女::清代：俞士彪::时近黄昏，恰好几分春醉。玉阶苔滑，喜鹦哥正睡。花树掩映，行到但闻香气。红灯隐隐，门儿虚闭。翠袖低牵，乍回身、却又避。绣帏春暖，尚细熏鸳被。冠儿卸完，又早月儿上矣。怪他只管，慢腾腾地。
都门竹枝词 其二 骡车::近代：许家惺::春雷乍震辘轳惊，御父频传叱驭声。莫道崎岖惟世路，要知夷险在神京。
神弦十一曲 其二 青溪小姑::元代：张宪::香炉盘盘青雾起，灵帷撒动金钱纸。练带斜垂八尺冰，缠项白蛇神色死。青溪小姑双露乳，起著神衫代神语。花裙绣裤蹋旋风，双袖翻飞小蛮舞。西山日落云冥冥，金龙画烛灯光青。土妖木魅作人立，古壁空廊闻履声。繁弦嘈杂社鼓吼，体挂羊肠磔牛首。扶神上马送神归，老狐醉卧檐前柳。
次韵范石湖田园杂兴诗六十首 春日十二首之十 其十::元代：凌云翰::春日田家始作劳，下乡胥吏苦频搔。如何学得仙源隐，不种桑麻只种桃。
营佳城庄::明代：黄衷::松柏萧森更郁葱，卜从端在若堂东。万家谩有通侯邑，一亩徒营宿草宫。灵鹤有人闻独语，箨龙先雨报成丛。老儿读罢泷冈表，不觉如泉涕泪红。
游崆峒四绝 其二::金朝：赵秉文::金汤形胜满秦中，战鼓惊飞北塞鸿。为向崆峒山试道，可能高枕听松风。
怨王孙•春暮和李易安同阮亭 其二::清代：彭孙遹::银箭声悄。金屏思恼。香梦和云，流莺弄晓。一树树海棠红。不禁风。风狂雨骤伤心处。花落去。秾艳空辜负。登楼一望天际，目尽南云。镇思君。
挽黄通判明叔座主::宋代：度正::政在伾文过十年，几多岩穴老英贤。公车牍上皆亨路，夜壑舟移閟下泉。事业鼎彝千古恨，文章衣钵万灯传。兑斋遗稿今无恙，更看诸郎各勉旃。
岘山社燕::明代：刘麟::岘山能醉即香山，蔗境谁人识最闲。冉冉慈云生海屋，霏霏紫气隐禅关。千年好事同声应，九老真风一笑还。寄语元丰诸将相，有人图入会昌间。
山中偶作三首 其三::宋代：释清远::休处言休便好休，五湖踪迹任遨游。莫嫌活计无多子，此个牟尼用到头。
陌上二女::宋代：梅尧臣::素手搴幂{上四下离}，柔纤明春荑。转眄动桂叶，阳语启瓠犀。阿姊金盛珠，阿妹缫籍圭。吹香袭行路，岂独下蔡迷。
梦游大涤洞天歌::清代：陈石麟::我闻道经三十六洞天，近者莫如大涤山。前身何年枕石眠，至今梦中游戏如飞仙。仙乎窟宅谁卜筑，洗髓伐毛凡几族。清风飒飒浣我肠，流水泠泠濯我足。仙禽无形但闻声，捣药似喜还丹成。真人丹鼎何处瘗，青青箬叶无根蒂。岿然兀峙洞霄宫，红日杲杲悬当中。前有奉祠后提举，二公之神自千古。山精木怪远遁逃，虚堂晴亦飘灵雨。乌虖，蓬莱弱水有清浅，无尘古殿为焦土。老仙不死阅沧桑，愿与忠臣孝子共此日月长。姓氏不须留片石，空虚之中灵境辟。逢人说梦我非痴，高山景行向往之。吾宗衣甫旧游此，九峰景物能屈指。临安近在咫尺耳，遍游五岳从兹始。
送邢大舍人二首 其二::明代：陈繗::星光南极见天中，啸傲湖山畅惠风。此日献图无俗客，当年同甲尽名公。气钟乔岳身常健，眼放长空兴不穷。借问先生吟醉后，曾忘昭代有夔龙。
春夜论诗和王子让三首 其一::明代：刘崧::明年期看上林花，烽火中原起叹嗟。旧业可堪沦草莽，高怀元不累尘沙。
别都主事奔丧归::明代：李梦阳::瑶池不听凤凰箫，银汉愁看乌鹊桥。海内居亲情并苦，天涯书剑路俱遥。阴阴朔塞鸣秋叶，滚钕寒江急暮潮。君去会应朝北斗，余归终拟伴渔樵。
酬王太祝::宋代：王安石::一马常随世事驰，岂论江激与河湄。已成白发潘常侍，更似青衫杜拾遗。勋业傥来知有命，文章聊欲见无期。喜君材俊能从我，力学何妨和子思。
乞拙歌::明代：张萱::年年乞巧传今夕，不知此巧从何乞。香灯午夜对银河，儿女中庭罗粉席。三三五五拜深深，一拜一乞殊慇勤。为问天孙巧多少，能否年年赠别人。吁嗟天孙良亦苦，一岁佳期才一度。巧似天孙果足誇，便应夜夜逢河鼓。人言巧亦难移天，始知此巧不值钱。灵妃之巧已如此，人间百巧徒纷然。举头细与天孙说，你巧胡为太奇绝。七襄难就误佳期，弄巧方知反成拙。相逢日少别日多，隔岁相思可奈何。今宵更洒相思泪，鹊桥一雨嗟滂沱。请换香灯嘱儿女，前来且听园公语。尔年未及三尺长，乞得巧来何用处。古今巧拙无输赢，有时巧败拙偏成。诗咏巢居鸠与鹊，问巢终日谁经营。天生我拙亦不偶，拙手拙心仍拙口。巧人遇巧斗难休，赢得拙人长不斗。巧若斗拙巧便痴，涛声虽怒石不移。轰雷喷雪片时息，中流一石长崔巍。我今乞拙不乞巧，年来颇识拙之效。天孙有意怜拙人，一拙须教赢到老。
挽罗汝奎兄弟::明代：罗洪先::白云已逐水东流，空有啼鹃送暮愁。穷巷谁题凡鸟在，残书应伴蠹鱼休。双坟寂寂青峰雨，一梦悠悠素草秋。为见桃花倍惆怅，春风何事不相留。
黄岩张之望之立来访与游梅潭诗以送之::宋代：陈傅良::张子好兄弟，别我今九年。东风刮眯眼，双鹄忽堕前。坐定看两鬓，喜极意惨然。来日岂不多，此意合少延。念子伏岩穴，有作皆巨编。稻粱未暇谋，从我志独坚。虚名适相累，浩叹当谁怜。积雨得新霁，绿涨弥百川。载酒问何有，漾舟随所便。与子梅潭游，以兹寓惓惓。倾崖俯仰立，中有飞瀑悬。平地俨阊阖，晴空自云烟。既见各有得，欲语不保传。众妙在领会，天成谢琱镌。子归有新诗，时寄三两篇。
送刘贡父舍人二首 其二::宋代：秦观::观也本诸生，早与世参商。方枘不量凿，交亲指为狂。末路辱公知，赐出非所望。相期古人处，岂止事文章。汝南虽奥区，校官实始张。解鞅百无有，栖栖寄僧坊。筑室从有徒，皆公借馀光。一壶千金直，所济在仓黄。万里犹比邻，别离无足伤。何以报公德，修好以为常。
桐江舟中::元代：尹廷高::又摇柔橹下严滩，一片离情强自宽。鸦噪暮云天寂寂，雁归极浦水漫漫。敲篷雪霰和愁碎，拍枕江声入梦寒。今夜客帆何处宿，乱山青外是长安。
别殷明府::唐代：方干::许教门馆久踟蹰，仲叔怀恩对玉壶。唯有离心欲销客，空垂双泪不成珠。
扈从谒长陵奉安成祖尊号碑纪事十首 其八::明代：严嵩::向夕鸣笳下翠峰，玉骢骑出御园松。尘沙百里行应尽，丹凤城边闻曙钟。
新春赏梅花作::明代：薛蕙::落梅树下携酒卮，便与东风预作期。从今日日觅花饮，直到荼蘼开尽时。
重过陶园限韵::明代：李坚（贞夫）::行窝谢尘鞅，习静聊永日。寄适铅墨间，堆案纷简紩。倦馀发深省，长啸扪双膝。念我陶园友，投分如胶漆。咫尺会面艰，连朝未能一。昨来命驾往，追随竹溪逸。我怀拍塞忧，见君喜欲溢。君闻剥啄声，倒履如有失。携我历三径，坐我忘忧室。飞觞但白战，击壶共为率。森森约束严，势比军令疾。我才谢锋颖，君心特茧密。挥毫霎满纸，云阵排甲乙。砉若春冰泮，泻溜鸣潏潏。诗坛合推君，燕许信大笔。巧匠不血指，此语真故实。自惭拙工劳，敢与君斗律。酸甘齐味分，我枳君犹桔。诗成各引满，林梢月将出。君勇堪贾馀，我懒欲寻佚。归来拥被眠，日晏忘盥栉。技痒忍还作，渴吻鸣唧唧。解醒索冰壶，案有七十士。且咀且吟哦，短歌聊自述。
蜡梅数枝托悟上人持供南囿::宋代：李壁::色染蔷薇水麝薰，静中时有暗香闻。上人生怕花料理，未信真能恼石君。
赋石竹::元代：虞集::积雪初消萼绿华，东风吹动绛绡霞。龙嘘石气千年润，鹤过林阴一径斜。刻字欲寻金错落，析旌如织翠交加。绮窗坐对吹笙煖，未觉人间岁月赊。
高凉杂诗十首 其七 阳江道中望海上诸山::明代：郑学醇::立马遥看澹复浓，青天半插玉芙蓉。来时烟雨归晴暖，尽出东南几百峰。
偈倾一百六十九首::宋代：释智朋::罢拈金锡，七尺军前。今春看又过，何日是归年，辜负春山啼杜鹃。樊将军向补陀山上礼观音大士，不知不觉，在五台峨嵋见文殊普贤。
赠卧芝山人傅汝辑::明代：黎民衷::不向人间道姓名，云中高卧听松声。夜来梦入华阳谷，芝草新抽较几茎。
暗香 吴静安姑丈临风阁上赏梅::清代：陈维崧::玉堂人物。况阶前琼树，一枝先发。近手花欹，小倚晴楼汎香雪。料理茶铛棋局，更乍破、蛟冰芳冽。恰糁入、片片繁英，和取索郎啜。幽绝。恁时节。又脆管娇丝，隔垣低揭。红缄半拆。脉脉相看倍亲切。若待盈枝烂熳，怕误了、人生作达。薄醉也，压帽是，一堆粉月。
二儿次韵予亦复次韵二首::宋代：曾几::幽居有忙事，为竹绕墙隅。雨后青葱否，风前安稳无。井深时汲引，架倒复持扶。只欠江梅树，君应婿玉奴。
天柱峰::宋代：李纲::巉巉千丈插烟空，始见天南一柱峰。绝顶雾开擎日月，半岩云暝噫雷风。俯临万壑林芿秀，高压群山气象雄。谁道共工曾触折，断鳌端是女娲功。
次韵和魏圣源::宋代：毕仲游::市朝虽近是閒官，诗句清新酒量宽。料得还家霜满地，赠袍应有故人寒。
过洞庭::唐代：李屿::浩渺注横流，千潭合万湫。半洪侵楚翼，一汊属吴头。动轴当新霁，漫空正仲秋。势翻荆口迮，声拥岳阳浮。远脉滋衡岳，微凉散橘洲。星辰连影动，岚翠逐隅收。渐落分行雁，旋添趁伴舟。升腾人莫测，安稳路何忧。气与尘中别，言堪象外搜。此身如粗了，来把一竿休。
宫词一百首::宋代：岳珂::十里金明贯宝津，鸭头新绿水粼粼。玉卮齐献尧阶寿，柳钯花光一样春。金宫词一百首其二十五门内使走天街，当殿亲收宰相才。一榜尽除州别驾，谢恩未了杏园开。
别山上人以佛前盆菊见贻::明代：区大相::净土移根供佛前，本来幽意合栖禅。从今处士山窗下，日对楞严诵几篇。
督亢陂::清代：赵俞::提剑荆卿勇绝伦，浪将七尺殉强秦。燕仇未报韩仇复，状貌原来似妇人。
小住杨山人栖隐处题壁六首 其六::清代：林占梅::盘根老树倚云烟，斗室浓阴欲暮天。一道寒流穿石出，品茶喜有自来泉。
曹太史席上二咏 其一 歌::明代：张元凯::红牙翠袖按清商，瞥见尘飞玳瑁梁。宛转尽能谐律吕，主人无忝蔡中郎。
夷齐庙作 其七::明代：屈大均::一代谁奔义，千秋独死名。弟兄方让国，臣子乃称兵。苦命虽无怨，悲歌亦有情。庙宫频下马，心肃万松声。
偈颂七十八首::宋代：释正觉::去时不出户，来时不入门。清癯山有骨，闲澹云无根。归家奉祖祢，了事还儿孙。云水通方士，相期报佛恩。
答真空上人 其二::明代：叶春及::有中说有还归有，无里谈无又著无。我把此言来印證，恰如明月照江湖。
过邻家::宋代：陆游::扶杖过吾邻，相夸自在身。年丰称贷少，酒贱往来频。群散鸡归栅，声喧雀噪囷。丁宁语儿子；切勿厌沉沦。
梅花百咏 其六十三 安分::明代：李江::分内兼收见本真，一锥瘠地可容身。琼英华丽堪为富，玉色清癯未是贫。生世自惊随岁老，时光独喜逐年新。海棠也有这场梦，唤不醒来笑杀人。
暮热游荷池上五首::宋代：杨万里::空中斗起朵云头，旋旋开来旋旋收。初作蒙松松树子，忽成髣佛柳花球。
沧浪亭::清代：全祖望::一亩行吟地，风流尚未寒。弃材良可惜，召谤不无端。放浪需山水，摧残感凤鸾。漫堂今亦少，谁足供清欢。
江山胜览卷::明代：陈桭::维扬有客思飘飘，历览山川不惮遥。巫峡秋涛云梦雨，吴门夜月浙江潮。北瞻燕冀天应近，西渡殽函雪未消。到处幽奇看不尽，更收馀兴入诗瓢。
送凌汉章赴秦王之招::明代：史鉴::老大辞家西入秦，灞陵原上柳条新。医和自得生斯地，扁鹊于今见后身。设醴且陪花作友，曳裾还伴竹为宾。一鞭已被君先著，怅望咸阳渭水春。
武陵春::宋代：毛滂::维岳分公英特气，万丈拂长虹。丙魏萧曹总下风。千载友夔龙。宝熏女弱翠昏帘绣，嘉颂佩绅同。不用黄精扫鬓中。元是黑头翁。
忆江上::宋代：韦骧::故岁官还势亦勤，飘然单舸下长津。风江无定收帆早，夜浦多虞击柝频。俸辍稻粱虽怕乏，值轻鱼蟹不嫌贫。苍波古木应如旧，惆怅经由又隔春。
横浦登舟::元代：许有壬::南征殊不恶，乐事总相关。马上行思句，舟中卧看山。尽收烟景去，满载月明还。何往不自得，浩歌天地间。
钱孝子::明代：程敏政::至性由来不易论，两番刲股报亲恩。惊心苫块三年阕，入眼羹墙百世存。宅里可旌新孝子，弓裘何愧旧王孙。此身不尽推仁处，更看城东漏泽园。
余尝会李商老于海昏识吕居仁于符离今已五六年矣偶见二公倡和诗各次其韵一首 寄商老::宋代：谢薖::忆昔逢君夜雪中，高谈未了酒尊空。清涟绿筱今输我，白璧黄金政负公。渭水流清终异浊，池花变碧旧宁红。欲评此意君何在，长是苍茫立晚风。
次韵杜若川春日杂兴集句二首::宋代：于石::行约青帘共一樽，牧童遥指杏花村。如今只有花含笑，悍吏催租夜打门。
曹颙若载酒过访以诗赠别::明代：史鉴::一樽相对思依依，老大空悲始愿违。华发镜中看渐短，故人天际信全稀。黄梅雨少河流涩，绿树阴多日影微。欲把渔竿江海上，却愁风浪湿荷衣。
贻袁三拾遗谪作::唐代：储光羲::倾盖洛之滨，依然心事亲。龙门何以峻，曾是好词人。珥笔朝文陛，含章讽紫宸。帝城多壮观，被服长如春。天子俭为德，而能清约身。公卿尽虚位，天下自趣尘。如君物望美，令德声何已。高帝黜儒生，文皇谪才子。朝廷非不盛，谴谪良难恃。路出大江阴，川行碧峰里。斯言徒自玷，白玉岂为滓。希声尽众人，深识唯知己。知己怨生离，悠悠天一涯。寸心因梦断，孤愤为年移。花满芙蓉阙，春深朝夕池。空令千万里，长望白云垂。
自南山北归经分水岭::唐代：李商隐::水急愁无地，山深故有云。那通极目望，又作断肠分。郑驿来虽及，燕台哭不闻。犹馀遗意在，许刻镇南勋。
咏雪::清代：费墨娟::迷离絮影漫乾坤，顷刻朱门转玉门。万里河山同一色，那分白日与黄昏。
读天宝事::宋代：杨万里::日晚无烟起御厨，野人豆饭未嫌粗。问知云子炊香日，政是梨花带雨初。
咏雀诗::南北朝：沈趍::肌薄少滋腴，色浅非丹翠。不惧越王羞，宁怀秦后珥。傍檐葺寒草，循场啄馀穗。且欣大厦成，焉须鸿鹄志。
襄阳蹋铜蹄 其二::明代：李攀龙::大马珂峨头，一步三舂锄。借问马上儿，家在襄阳不。
偈颂一百零九首 其四十八::宋代：释可湘::凌霄队里，昔曾合火分赃。小朵峰前，善贾不停死货。横身那畔，鹘眼迷踪。归根深得旨，落叶舞西风。
古石磴::宋代：易士达::石磴嵌空不计年，青青薜荔带风烟。谢公诗句今忘恙，只有红泉变玉泉。
佳人::清代：孙原湘::玉梅花下访云窝，坐对春山蹙翠蛾。幽暗房栊听雨久，暖香屏障避风多。论诗反索郎吟絮，作计閒教婢补萝。踪迹自疏情自密，趁人回首注娇波。
遐方怨·花半拆::唐代：温庭筠::花半拆，雨初晴。未卷珠帘，梦残，惆怅闻晓莺。宿妆眉浅粉山横。约鬟鸳镜里，绣罗轻。
赋老将::宋代：释斯植::猎猎征旗促晓鞍，几回临阵练兵官。黄沙满塞黄云暗，白马嘶风白日寒。汉语肯随蛮地改，战袍犹带血腥乾。如今韬略浑无用，瘦骨萧条甲胄宽。
送谹父守光州::宋代：王洋::觉戟卧江皋，诗人拥节旄。便期犀结带。安事马腾槽。地入淮源重，霜随雁信高。命书催入觐，应及荐香醪。
洛阳九日次韵县尉 其二::宋代：赵鼎::贫病侵寻不少宽，行藏何事更凭栏。儿曹不解市朝隐，我辈政宜文字欢。客恨向来随处有，秋风待此著人寒。宾鸿旅燕元无定，莫把黄花取次看。
禅人并化主写真求赞::宋代：释正觉::真非真，假非假。是影是形，成幻成化。根门随处拽得回，声色自然骑与跨。耕翻海月之泥牛，游遍春阳之木马。
赠画僧鉴老 其二::宋代：王大受::高系芒鞋听学归，一丘一壑自心知。小窗闲忆经行处，貌得疏烟晚照时。
郭恕先为富人子作风鸢图偿平生酒肉之饷富人::明代：徐渭::柳条搓线絮搓绵，搓够千寻放纸鸢。消得春风多少力，带将儿辈上青天。
倚楼::明代：谢榛::应接妨诗兴，淹留倍旅情。别家仍有累，浮世岂须名。山远暮霞色，林疏秋雨声。此楼非我室，愁思度阴晴。
渔舟歌::宋代：郭祥正::四山飒沓江水流，两岸西风芦荻秋。渔歌杳杳隔港浦，烟波冥冥来孤舟。渔人举网得赤鲤，鱼尾筛筛相顾喜。撑船就岸维树旁，夕阳篷底炊烟起。白鹭洲边随意浴，孤云岩际无心逐。月明烟岸撇波去，格磔一声山水绿。
清明::宋代：陆游::气候江吴异，清明乃尔寒！老增丘墓感，贫苦道途难。燕子家家入，梨花树树残。一春回首尽，怀抱若为宽？
送郭良辅下第东归::唐代：李端::献策不得意，驰车东出秦。暮年千里客，落日万家春。
峡中逢雪::宋代：宋祁::峡内逢霏霰，凌辰望已迷。寒花才集栈，斜片旋沈溪。户入垂缯壤，田成种玉畦。速乾殊未惜，山道润无泥。
挽袁太玉八律 其三::明代：邓云霄::联翩冠盖盛豪华，里号鸣珂世共誇。却解虎符辞玉篆，来随渔父泊鸥沙。游丝牵尽风前絮，逝水流残雨后花。试问仙踪指天际，十洲三岛是君家。
随外之汴梁::清代：姚素榆::秋风落日古夷门，历碌舟车纪梦痕。此是邹枚旧游地，可容著一女文园。梁孟当年共赁居，朅来宦海又何如。笔床砚匣无多物，位置诗人小小庐。
续梅花百咏 其十五 友梅::清代：陶德勋::终结同松竹般荣，友结寒天喜笑迎。莫道交情甘冷淡，平生知己素心盟。
满江红·万灶貔貅::宋代：黄机::万灶貔貅，便直欲、扫清关洛。长淮路、夜亭警燧，晓营吹角。绿鬓将军思饮马，黄头奴子惊闻鹤。想中原、父老已心知，今非昨。狂鲵剪，于菟缚。单于命，春冰薄。政人人自勇，翘关还槊。旗帜倚风飞电影，戈铤射月明霜锷。且莫令、榆柳塞门秋，悲摇落。
偈::宋代：释彦岑::今朝八月初五，好事分明为举。岭头漠漠秋云，树底鸣鸠唤雨。昨夜东海鲤鱼，吞却南山猛虎。虽然有照有用，毕竟无宾无主。唯有文殊普贤，住，住，我识得你。
题华严寺::宋代：姚勉::萧寺恭拈一瓣香，汉宫遥上万年觞。庚申再造皇基远，甲子新开御历长。万物总归春宇宙，八荒都入寿封疆。小臣致此朝天阙，葵藿倾心仰太阳。
与客::明代：陈献章::客访贫家少，连旬幸作东。笙簧都万籁，俎豆亦千峰。冠带迎人懒，情怀傍酒浓。白头君莫笑，醉袖舞春风。
刘后溪和雁湖即事诗十绝见示次韵::宋代：洪咨夔::谁家柳系夜郎舟，半月风颠估客愁。起候五更风脚定，安排篙楫放中流。
观园夫种菜::宋代：虞俦::町畦纷接壤，灌溉细穿渠。坐待佳蔬长，应须恶草除。向来师老圃，此去遂间居。绕屋扶疎处，兼寻种树书。
题鹿门山绝顶升云亭::宋代：项安世::上到山头十八盘，贪高不计足心酸。年来学力荒唐甚，羞向升云顶上看。
更漏子::清代：孙云鹤::绿阴浓，红雨乱。无奈春归人远。梁燕去，塞鸿来。闲阶生暗苔。长亭路。分襟处。惆怅画屏烟树。流水远，夕阳沉。倚栏千里心。
苦贫戏作::宋代：陆游::五穷作祟不容支，蝉腹龟肠旋过时。客散难求门外辙，衣穿徒有鬓边丝。儿能解事甘藜藿，婢苦无薪睨扊扅。箕踞浩歌君会否？书痴终觉胜钱痴。
江神子/江城子::宋代：谢薖::破瓜年纪柳腰身。懒精神。带羞瞋。手把江梅，冰雪斗清新。不向鸦儿飞处著。留乞与，眼中人。水精船里酒粼粼。皱香茵。驻行云。舞罢歌馀，花困不胜春。问著些儿心底事，才靥笑，又眉颦。
明月歌::宋代：姜特立::月在天兮保高，我居世兮何卑。高卑相去几万里，年年夜夜长相随。明月入我怀，我揽明月辉。妙明中间含万象，此时此境谁能知。
和李自得题咏小园上下平韵三十首 其二 二冬::明代：邓云霄::城池离二里，溪壑隔千重。叹世时歌凤，无才愧卧龙。偶留人下榻，睡到日高舂。晏起科头者，天南一老农。
咏唐史 契苾何力::宋代：韦骧::自称烈士受唐恩，宁死延陀不屈身。莫陋将军本蕃种，中朝似此几何人。
和叶参之过东林废院 其三::明代：高攀龙::城头曾筑小方台，四望长空万象恢。今日荒墟惟草色，春风依旧有情来。
七月十一夜凉风聚至事书怀三绝句::宋代：傅察::萧萧初觉淡云轻，飒飒如闻转树声。收拾光辉浑在眼，应知骑省赋初成。
曾秘书招同区纯玄用孺汪公翰登显灵宫阁::明代：胡应麟::帝畤浮丘肃，仙坛太乙崇。飞甍凌广莫，杰观峙窿穹。百级悬苍雾，双扉辟彩虹。凭高千地入，望远八天空。目杳吴门骑，毫披碣石鸿。蓬壶迷上下，泰华辨西东。树色新丰近，花香太液同。慈恩何代刹，紫极异时宫。绛节朝金相，铢衣侍玉童。长陵怀左纛，太隗问遗弓。不死标灵药，浮生剧转蓬。升沈飞鸟外，聚散隙驹中。气色眉山秀，才华粤峤雄。踏歌鄣郡客，献赋杜陵翁。藉草游宁倦，扪萝兴未穷。吾将趁昏黑，绝顶御罡风。
金山::宋代：戴复古::水涌孤峰出，波深日夜闻。重岩戌铁屋，双塔碍行云。天地八窗迥，江淮两岸分。登临多感慨，北雁又成群。
次韵钱穆父赠松扇::宋代：黄庭坚::银鉤玉唾明茧纸，松箑轻凉并送似。可怜远度帻沟娄，适堪今时褦襶子。丈人玉立气高寒，三韩持节见神山。合得安期不死药，使我蝉蜕尘埃间。
别鹤曲::宋代：李复::碧海漫漫烟雾低，三山风惊别鹤飞。千年华表会能归，不有双乌乘夜栖。乌来相喜哑哑啼，寒月影移庭树枝。枝上营巢庭下食，追随应笑尘中客。人生聚散羡双乌，乌若别离头已白。光阴百岁共有几，空有相思泪如水。因君试写别鹤吟，拂弦欲动悲风起。
送吕子阳二绝::宋代：叶适::好花移买自嫌贫，浪蕊空多未许春。放出江边无数橘，半黄半绿恼骚人。
雪晴希稷次韵再赋为答::宋代：张镃::冻卉归禽易辨巢，烛龙分燿入堂坳。长须喜戒锄荒圃，小队閒思猎近郊。坐计刚筠全直节，行看弱柳发新苞。僧炉遥想煨松柮，犬逐应门认客敲。
豫章行二首 其二::魏晋：曹植::鸳鸯自朋亲，不若比翼连。他人虽同盟，骨肉天性然。周公穆康叔，管蔡则流言。子臧让千乘，季札慕其贤。
任邱道中值雪赠权邑宰曹弋取道曹河间同僚也 其二::宋代：赵鼎臣::俎豆嗟何有，櫜鞬病未能。府中嘲短簿，门下养聋丞。问路朝驰传，逢人夕饮冰。全家今饱满，此禄惧难胜。
愁::明代：李昱::烽火连天黑，旌旗照地红。秋风破茅屋，愁杀杜陵翁。
望昭陵::明代：殷奎::仰止昭陵莽苍中，孤峰奇峭插秋空。因山政恐劳民力，琢石何须象战功。终见兰亭归御府，重闻华衮奠玄宫。独怜陪葬诸臣在，不使春秋祭祀同。
新燕::宋代：陆游::天工不用剪刀催，山杏溪桃次第开。要信今年春事早，社前十日燕新来。
无眠::宋代：虞俦::蛩吟砌下岂知时，我亦无眠有所思。夜永只怜灯作伴，秋凉最许簟先知。十年扰扰梦中事，一笑悠悠世上儿。数尽更筹窗送曙，起来赢得鬓成丝。
芙蓉池作诗::魏晋：曹丕::乘辇夜行游。逍遥步西园。双渠相溉灌。嘉木绕通川。卑枝拂羽盖。修条摩苍天。惊风扶轮毂。飞鸟翔我前。丹霞夹明月。华星出云间。上天垂光彩。五色一何鲜。寿命非松乔。谁能得神仙。遨游快心意。保己终百年。
忆我二首各三十韵 其一::宋代：方回::忆我幼时事，南归自番禺。三边已澒洞，内郡犹无虞。故居山城间，四面阛阓区。东西万货集，朝暮百贾趋。诸父领宾客，衣冠一何都。觞豆日谈笑，往往皆文儒。比屋有高楼，其上娉婷姝。侠少喜酒贱，歌呼间笙竽。无何郁攸作，一夕化为墟。朝廷易楮币，百姓骈叹吁。物价渐踊贵，饥剽多流俘。我家众长上，生近乾淳初。曰此风俗降，岁岁有不如。老者迁化去，少者分驰驱。生理益艰窘，口腹各自图。书囊裹笔砚，扁舟落江湖。苟且禄仕齿，荏苒岁月徂。乍得返乡里，惊怛心若刳。前辈尽黄壤，小儿皆白须。屡火不一火，坊巷非旧闾。上冢享亭仆，访寺诗壁污。向之红粉面，蚁穴髑髅枯。乃知宇宙内，万有皆空虚。我生逼六十，偶幸全头颅。身阅大兵革，一思一欷歔。怀旧梦恍惚，吊往肠郁纡。六十年间事，历历尚可模。我所见之人，百万泉下俱。神仙谓不死，终久归于无。寄语肉食子，无以智诮愚。
次韵题画卷四首其二雪溪乘兴::宋代：苏辙::亟往遄归真旷哉，聋人不信有惊雷。虽云不必见安道，已误扁舟犯雪来。
阳朔纪游同徐友村张谷雏 其四::近代：李洸::况入灵鼍窟，伸头万翠攒。晚风低飐草，斜日依乱滩。水惯柔肠转，山僧滑眼看。舟行宜缓缓，欸乃若为寒。
为王琴德::清代：姚鼐::王郎昔居泖湖里，出户观渔并湖水。王郎今作《渔舍图》，纸上芦菰北风起。芦花菰叶风萧萧，烟深不见垂虹桥。水泽朝飞洞庭雨，亭皋暮落吴江潮。江上渔村带寒巘，缓㓨轻舟向平远。波静鸣榔月上迟，日斜挂席风吹晚。晓来网得淞江鲈，尊有清酒饭炊菰。芦帘纸阁夜飒飒，风雨坐伴青镫孤。就中隐约画师意，苍茫一叶湖山次。颇似蒲帆别岸初，回头恰见湖中寺。只此丹青貌故山，拂衣归思向云閒。秋风夜火松陵驿，唯有渔人认客还。
富文和诗复用前韵::宋代：王十朋::四上祠章郡得湖，真同起废躄浮图。路经秋浦人如玉，洞入齐山天在壶。人物宜居国士选，吏民聊作使君呼。还乡说与贾君子，官比广昌风更孤。
西征有寄翁赵徐三友::宋代：徐玑::穷冬逆旅身，薄宦此艰辛。渡水添愁思，看山忆故人。烟生村落晚，雨过竹松新。昨夜还乡梦，逢君苦未真。
戊子三月二十一日殇小女称称三首::宋代：梅尧臣::蓓蕾树上花，莹絜昔婴女。春风不长久，吹落便归土。娇爱命亦然，苍天不知苦。慈母眼中血，未乾同两乳。
白马渡::宋代：洪皓::国步日多事，霜露任沾衣。留落十五年，至今方北归。缭绕一万里，人物太半非。昔时渡盟津，宾从争扶持。北辰渡白马，阴噎日无辉。一酎祈利涉，冯夷莫予违。惊秋感叶脱，况乃思鲈肥。父老行欢息，风雨仍霏微。夜投胙城宿，百里即王畿。遥望一惆怅，何当拜天威。
送谹父守光州::宋代：王洋::觉戟卧江皋，诗人拥节旄。便期犀结带。安事马腾槽。地入淮源重，霜随雁信高。命书催入觐，应及荐香醪。
和送春四首::宋代：廖行之::潇湘江上送春归，酒榼何人共我携。不是吾侬怨春别，明朝车马各东西。
至扬州::宋代：文天祥::路傍邂逅卖柴人，为说高沙可问津。此去侬家三十里，山坳聊可避风尘。
罗浮杂咏 其六::明代：张穆::肃肃霜林静，高岩悬玉镜。何处壑中猿，一啸千峰应。
北山广智大师，回自都下，过期而归，时率开::宋代：苏轼::渌净堂前竹，秋期赴白云。不知缘底事，一日可无君。
晓雪有作::清代：弘历::春雨寒凝雪，油云入晓浓。泽流成沃壤，玉积出高峰。和洽占逢岁，忧勤望破冬。山村经历处，乐意在耕农。
和筹堂送迎偶得 其三::金朝：李俊民::画手从来说范宽，何如著眼看真山。天公不欲山无主，分付筹堂好处闲。
七夕::清代：陆曾禹::蒸暑尚未减，佳夕忽我临。顾兔细云衢，宛虹垂华林。绮窗弄玉笛，朱楼理瑶琴。缥缈入银汉，凄凉杂清砧。露辉金剪刀，风引素丝针。始妒合欢扇，次爱鸳鸯衾。仿佛琉璃帐，依稀环佩音。感物兴叹息，莫言辰与参。
即事::清代：弘历::转漕来南方，以诏卿士禄。讵止赡仕者，流通逮比屋。太仓陈相因，因缘窃馈伏。昨岁兼偏灾，致涌廛间谷。爰贷两年糈，连延出囷鹿。一以清仓储，一以平市鬻。诏下才数日，歉岁如大熟。米价日以贱，穷民乐鼓腹。黠者变其言，谓须筹盈缩。目前虽暂快，明年贵仍速。况此奸侩计，将尽籴官粟。贱籴复贵粜，三倍饱其欲。官曹俸糈入，家室赖以育。今卖鲜利息，后买艰升斛。是谓恩支米，官祸商之福。我闻为长吁，畴咨当手束。愤懑无良方，孟子昔诵读。每人而悦之，惟日亦不足。
戏题张平章所赠洪生书后::元代：范梈::一翁二季向皇都，未必遭逢事太殊。祇惜翰林欧学士，当时书让蔡君谟。
娄侍御召游茶山寺::明代：江源::秋日游山寺，风烟入眼嘉。主人罗绮席，野衲献茶瓜。凫鸟联骢马，庭莎间菊花。登临有馀兴，归路不嫌赊。
静深生四妙辞::宋代：晃逈::了知入道门，先从静为祖。静胜则心安，安久虚灵府。虚极发明灵，洞彻无不睹。天然法乐多，岂此闻箫鼓。
宿灵岩::宋代：张至龙::树杪钟楼出半层，佛床点鼠弄残灯。五更石上僧犹定，头满清霜唤不譍。
过旧宅漱芳书壁屋::清代：曹家达::迁居三十载，重过旧书斋。蔓草青黏壁，寒花细傍阶。鼠狐凭作宅，窗户半成柴。无限沧桑感，清愁未可埋。
送王道士游东海::唐代：李中::巨浸常牵梦，云游岂觉劳。遥空收晚雨，虚阁看秋涛。必若思三岛，应须钓六鳌。如通十洲去，谁信碧天高。
张僧繇秋江晚渡图::元代：黄公望::何处行来湖海流，思归凭倚隔溪舟。枫林无限深秋色，不动居人一点愁。
题阳关送别图::明代：郑嘉::漠漠杨柳花，青青杨柳树。带花折长条，将送行人去。灞陵勿淹留，明日发沙洲。沙洲连塞路，望望使人愁。愿推双车轮，推过寿昌县。寿昌何蔚蔚，边城如眼见。别曲歌且停，春醪香更清。一杯歌一曲，曲尽两含情。含情岂无语，别离心更苦。懊恨别离多，欢娱能几许。万水复千山，人去几时还。谁言功名好，侬道不如闲。
和杨彝甫静妙轩::宋代：程俱::君家执戟郎，寂寞坠天禄。萧然刘董外，那用相窘束。居无甔石储，但有书满屋。君今老衡茅，出处异兰菊。静中独观妙，四达开惠目。中园郁黄华，庭下森翠竹。饥来索盘餐，小极须睡足。时当叩君门，为问梅子熟。
子循子威诸贤过幼于石湖别墅其高处为新郭城址范紫微遗宅也::明代：王世贞::湖爽杯从益，天空镜对开。亭依新郭垒，岸隔旧郊台。词笔夸吴会，渔歌起越来。无妨醉题壁，君是紫微才。
再赋前韵五首::宋代：王洋::鲁公世取龟蒙地，宜有田文出相门。恰似夷吾起江左，对胡羯未心兰孙。
题山水卷::明代：朱诚泳::万朵芙蓉插天碧，叠嶂层峦森列戟。云外鸟啼松径深，渡头冰泮春流急。落花飞絮踏成泥，兰茁紫芽蒲叶齐。桃花依约天台路，烟霞彷佛武陵溪。物外神仙居海岛，琼芝珠树连瑶草。楼阁参差入望迷，眼前便觉人寰小。
幽居十二咏和鲁南 其十 灌花::明代：顾璘::众芳植庭曲，地润花自饶。物情苟相赖，可惮抱瓮劳。
寄春卿::宋代：彭汝砺::相约童稚间，遂成岁寒图。奈何离别多，各自东西隅。我心明月轮，子志青松株。明月千里光，岂为吴越殊。青松四时心，岂为风霜枯。相思不相见，作诗报区区。
都门杂咏 其三::近代：许家惺::何处清茶瀹一瓯，咸酸滋味沁心头。玉泉山水清腴甚，可许诗人一润喉。
听读书有感::明代：郭之奇::嘿识应留万古神，休将疑难强吟呻。羲经八卦无君子，孔论通篇四圣人。今古漫随时代纪，往来谁是继开身。此中糟粕真何用，堂上终须问斲轮。
寒食村中::明代：谢晋::流水清清映浅沙，石林风急乱啼鸦。荒村寒食无人到，何处香来枳壳花。
闻观察公以暮春日与诸公为菖蒲涧之游赋此纪事并以为观察公寿::明代：屈大均::天南三月即清和，宪使相将散玉珂。秦代仙人瑶舄在，尧时春韭紫茸多。光辉饮御惟鱼脍，披拂风流有女萝。闻道长生须九节，不妨采采濯清波。
春洲谣::宋代：田锡::衣鲛绡兮美人，采白蘋兮水滨。袅翠翘兮为饰，步罗袜兮生尘。兮远道，萋萋兮芳草，远山眉兮澹扫。
以常宁铅炉合供政首座因用旧韵发一笑::宋代：邹浩::十年流落见无由，谁识江东有赵州。凭仗炉烟寄消息，定中应亦展眉头。
沁园春 送海琴游吴门::清代：周星誉::把酒凄然，歌行路难，奉君一觞。叹成名邓禹，笑人寂寂，言愁卫玠，对此茫茫。狗肆奇材，马坊贱客，潦落中年亦可伤。愁无语、又孤帆落木，吹梦钱塘。鬓丝新点吴霜。有落魄、樊川十载狂。向要离冢上，浇他热泪，吴胥塘畔，浣尔愁肠。白雁关河，黄花风雨，定上苏台一望乡。休回首，道六朝烟树，一半斜阳。
南歌子 游西山舟中::当代：黄绮::柳卧波融碧，花飞日浴红。小舟来去似游龙。我与此山居处一西东。沽酒村难觅，裁诗句未工。满衣清影月初弓。双桨轻于双翼拨飘风。
颂古三十一首::宋代：释如本::斩了猫儿问谂师，草鞋头戴自知时。两堂不是无言对，只要全提向上禨。
晚步::元代：徐贲::雨馀夏气清，烟聚园斋暮。红萱宿困蝶，绿橘垂新蠹。艳情杯里融，幽意琴中度。萧散且未寝，遂适前度趣。
基址::元代：王冕::基址经年定，新亭几日成。望开吴地尽，坐接楚天平。野色重重见，山光面面迎。可宜方处士，千古纪清名。
韩干三马::宋代：苏辙::老马侧立鬃尾垂，御者高拱持青丝。心知后马有争意，两耳微起如立锥。中马直视翘右足，眼光已动心先驰。仆夫旋作奔佚想，右手正控黄金羁。雄姿骏发最后马，回身奋鬣真权奇。圉人顿辔屹山立，未听决骤争雄雌。物生先后亦偶尔，有心何者能忘之。画师韩干岂知道，画马不独画马皮。画出三马腹中事，似欲讥世人莫知。伯时一见笑不语，告我韩干非画师。
玉女迎春慢 螺屏::清代：李符::裁取杉心，攒犀滑、一幅冷光如鉴。细切鹦螺脆片，寸寸丝丝填遍。峰回波转。巧簇就、水村花艳。鵁鶄飞处，金屑碎铺，添出沙软。偏宜日影中看，移红换碧，易迷春眼。说甚调铅吮粉，十二巫云休展。移来深院。合付与、冶妆人玩。小立频窥，误却午窗铁线。
妾薄命篇::南北朝：刘孝威::去年从越障，今岁没胡庭。严霜封碣石，惊沙暗井陉。玉篸久落鬓，罗衣长挂屏。浴蚕思漆水，条桑忆郑坰。寄书朝鲜吏，留钏武安亭。勿言戎夏隔，但令心契冥。不见酆城剑，千祀复同形。
淳熙三年发皇后册宝十三首::隋代：佚名::容典既膺，台备既正。羽术外列，扬颜中映。如帝如天，以庄以靓。六宫承式，二南流咏。
楚江怀古三首·其一::唐代：马戴::露气寒光集，微阳下楚丘。猿啼洞庭树，人在木兰舟。广泽生明月，苍山夹乱流。云中君不见，竟夕自悲秋。
柳梢青 寒食日报本塔寺晚眺::清代：高燮::是雨余天，是消魂节，是夕阳天。小住匆匆，尖寒恻恻，薄病恹恹。僧寮暂此参禅。遥望处、湖山可怜。将酒浇愁，将花献发，将梦游仙。
再用前韵答徐圣可::宋代：仲并::乃翁儒学似文翁，韵句天然无异同。社稷堂堂推故相，家庭挺挺见遗风。词场已擅千军敌，诗律仍惊万马空。愿报琼瑶无好语，朝来浑欲达空筒。
人日喜晴::明代：李贤（原德）::长年到人日，晴少而阴多。今年到人日，天气何清和。一世能几逢，欢忭将如何。缕金鬓边垂，剪綵庭中罗。蓂草舒芳叶，梅萼点翠娥。灵辰不易得，擘茧邀相过。酒酣发清狂，抚剑歌长歌。
除夕醉歌二首 其一::明代：何景明::今岁相逢惟此夕，美人金樽莫虚掷。千金一刻真可惜，夜久衾帷望河汉。寒星欲没明灯烂，长歌坐待东方旦。
鹧鸪天 其四::清代：樊增祥::谁写渔梁落照痕。乱鸦疏处见烟村。数家桑柘临溪水，一棹桃花访故人。樵唱远，梵钟闻。亭亭一塔倚松云。时人若问庞居士，石壁烟萝是鹿门。
七十九吟十首::宋代：刘克庄::适闻有诏追阳子，又说厚礼迎申公。莫教涑水疑四皓，且伴横渠吟八翁。
己亥杂诗 其十九::清代：黄遵宪::絮棉吹入化春衣，渡海山藷足疗饥。一任转输无内外，物情先见大同时。
唐书十六首 其四 萧后::明代：郑学醇::得宠深移得怨深，门横金锁漏声沉。汉宫衣赭人何在，骨醉难回二圣心。
再到京口::宋代：陈鉴之::问讯金焦亡恙否，双鳌依旧据寒流。塔边浪战嵌岩石，木末云扶缥缈楼。枫叶蓼花新醉雨，山容鬓两添秋。海天一镜般如豆，忘却尘缁季子裘。
铅山虞华甫往谢叠山枋得君直为书耕隐二字今::宋代：方回::君直不可见，见此长虹吐。使其尚未死，年始七十五。当时书此字，赠我老华甫。今年八十一，仍卧旧处所。谢公名太盛，杀身甘荼苦。虞公不竞名，躬耕隐村坞。有名无名间，俯仰隔今古。直木先剪拜，明膏自煎煮。何如牛背上，一蓑弄烟雨。所以马少游，伏波非所取。
南园秋暮二首 其一::明代：郭谏臣::暂尔尘氛远，居然心境幽。遣怀频觅句，穷睇独登楼。禾黍孤村晚，芙蓉夹岸秋。自甘疏懒性，清世愧沉浮。
秋浦雪中::明代：陶安::昔时过此雪晴天，今到池阳雪满船。两岁客途忙易老，九华山色美如仙。朱轓联盖迎沙际，黄帽停篙舣石边。自拥竹炉篷下坐，风灯动影照无眠。
己卯元日持檄乐清界上望雁荡集句寄宁师::宋代：许景衡::笑指蓬瀛第十洲，青山历历水悠悠。眼边江舸何匆促，寸步教身不得游。
金匙银箸滩::明代：黄衷::初过金匙神不寒，再过银箸正长叹。我没金匙银箸意，鹧鸪声里路漫漫。
舟行欲访三茅践许宗师鹤会之约::宋代：俞德邻::涧饮岩栖愿已违，小舟拂晓泛涟漪。蒲丛露冷泣姑恶，木末云深叫子规。山近三茅便杖屐，酒沽五里带糟醨。乘风俓拟寻幽躅，莫负当年汗漫期。
钮给事中花园藏陈山人所画水仙花次王子韵一首而陈文学示我五首故我亦如数 其二::明代：徐渭::秦楼有女身姓罗，使君立马待回波。正侣水仙初放雪，二十未足十五过。
海南碧琉璃瓶::宋代：孔平仲::手持苍翠玉，终日看无足。秋天长在眼，春水忽盈掬。莹然无埃尘，可以清心曲。有酒自此倾，金樽莫相渎。
宣徽使张安道生日::宋代：苏辙::従公淮阳今几年，忆持寿斝当公前。祝公齿发老复少，岁岁不改冰霜颜。扫除四海一清净，整顿万物俱安全。今年见公商丘侧，奉祠太一真仙官。身安气定色如玉，脱遗世俗心浩然。幽居屡过赤松子，长夜亲种丹砂田。此中自有不变地，岁阅生日如等闲。门前贺客任填委，世上多故须陶甄。秋风坐见蒲柳尽，岁晏惟有松柏坚。斯人未安公未用，使公难老应由天。
次韵答朱二亭::清代：姚鼐::辽阔江山又值秋，企余犹限水悠悠。文章我欲从障瓿，筋力君堪较上楼。风雨白门寻史传，邱山黄土想朋俦。幸馀秃鬓人閒老，那不相思一命舟。
渡黄河::清代：弘历::春巡来往六乘舟，总喜风恬济巨流。民务河防予并廑，天禧神贶众蒙庥。越山吴水别江国，齐郡燕畿指陆邮。只有此都人太鞠，不堪蹙额望回头。
题唐毓东仿倪高士秋林图::清代：陈绳祖::惜墨如金不盈纸，画师惟有倪高士。别开生面写山林，肯使春风竞桃李。形相脱略畦径出，木石与居真色起。有如老僧坐荒谷，万籁无声心若死。苍茫东绢静有余，后来学者何纷挈。略如取士得皮相，遗其精者存其粗。先生神妙本天性，狷介已号当时迂。强舒俗手求貌似，直以燕石矜璠玙。此幅神完气逾古，经营已见良工苦。烛灺香残酒盏空，老郎自向厨头取。忽云尾白待题识，今雨不来来旧雨。瓶花老屋冰雪深，数盆败菊横焦琴。绝无炉火相暖热，但觉夜气寒森森。画图亦洗脂粉罄，与人与屋皆相近。况是元冬百物枯，庭前树石还相证。我亦有心如槁木，未敢重偷升斗禄。慭留诗债入新正，偿君自挂瓶花屋。
次韵晁无斁与叶少蕴重开西湖唱酬之诗 其三::宋代：苏过::自分锄耰毕此生，不须穷达问君平。黄粱正与梦俱熟，环堵典无爨欲清。晚客强陪金谷侣，小诗聊学候虫鸣。空怀老骥心千里，憔悴穷途敢请缨。
建溪舟行::宋代：黄裳::两岸青山倒影浓，一江秋色两山中。扁舟不怯溯流水，天意借人帆上风。
二月七日省牲诸陵沿道杂赋（四首）::明代：殷奎::一树残花媚晓晖，淡香偏袭旅人衣。春风落尽东阑雪，三载江南未得归。
赠封陟::唐代：上元夫人::谪居蓬岛别瑶池，春媚烟花有所思。为爱君心能洁白，愿操箕帚奉屏帏。
张百户惠李::明代：李时勉::惠来仙李好，礧砢出冰盘。莹洁虬珠润，赪红玛瑙寒。自应同石髓，谁复羡龙肝。若遂王戎意，如今那得看。
句::唐代：刘敬之::山近衡阳虽少雁，水连巴蜀岂无鱼。
忆橘树::元代：蓝智::橘树新移近草堂，开轩时爱午阴凉。春来应是花如雪，吹落苏耽井水香。
削籍东归留别秣陵诸相知 其一::明代：安希范::主圣恩常厚，臣愚分固安。幸蒙宽斧钺，敢复齿衣冠。离思萦千绪，私忧起万端。须知临别泪，不为恋微官。
喜从玉壶记忆得周忠介旧寄二诗赋此 其一::明代：鹿善继::忠介逸诗何处寻，每于凭吊费沉吟。谁令乱后文无恙，却借闲中客有心。延水不殊重合剑，广陵犹是未亡琴。骚坛漫自传诗话，此夜新添掷地金。
宿兴宁县驿二首 其一::宋代：李纲::清夜风露冷，月华窗半侵。怀家千里梦，许国一生心。倦鸟投林急，潜鱼泳泽深。无人知此意，抱膝自长吟。
寿诗::明代：王立道::绕径春风入，临流甲第开。冠裳三岛客，沆瀣万年杯。紫诰兼君宠，斑衣忆手裁。瑶池何处是，弦管夜频催。
雪 其一::宋代：吕本中::穷巷无人对雪，小诗自可逃禅。看取一年三白，喜欢共入新年。
信笔戒子种花木 其八::宋代：许及之::买石为山任笑痴，痴翁真个似童儿。奇峰峭石勤收拾，莫使他年一篑亏。
赠李相士::宋代：郑清之::未遇公卿尽好看，会将碧眼照人寒。邯郸梦觉君休问，试卜何时可挂冠。
题网鱼图::明代：朱浙::十年结一网，网鱼东海边。孔疏鱼不罥，望洋思悠然。小大用各适，回桡姑舍旃。我有白玉钩，炯炯挂青天。期将龙伯国，一举六鳌连。
四月三日与家小人酌转官球花因花八句略为花::宋代：陈著::红芳销歇后，天质最分明。剪衬青云薄，团成白雪轻。官途荣进取，时样妄推评。本色相看处，幽窗不世情。
蒋大川以重游能仁寺诗见示，次韵奉酬::近代：黄福基::好句能随暮雪来，雕肝七字迸千哀。等身书卷供重译，敛手楸枰换劫灰。寻胜事输前日赏，冲寒梅为旧人开。宅边屡认成围柳，可是陶公手自栽。
经漂母墓::明代：陈鸣鹤::淮阴春雨里，杜宇不堪闻。十日王孙饭，千秋漂母坟。山吞濉水月，地接广陵云。感激怀知己，无言对夕曛。
秋晚杂兴十二首 其十::宋代：方一夔::夜魄湛精气，冰魂消瘴氛。寒洲沙印篆，荒树叶镌文。词度柳三变，书临顾八分。谁凭当道势，抬举上青云。
八卦山::清代：蔡德辉::晓登八卦山，归来读周易。掩卷一回思，山形尤历历。
范蠡云舟::元代：叶颙::范蠡平吴后，秋风理钓船。情空青嶂下，梦落白鸥边。
寄中中老稚::宋代：许必胜::客久归无计，家书懒再看。寄声花郑重，为报竹平安。诗酒吾能老，饥寒汝自宽。今年新酿熟，收拾钓鱼竿。
旅思::宋代：罗与之::荏苒秋光老，空蒙晓色奇。霜严雀语涩，风定雁飞迟。旅思荒烟底，乡心野水涯。梦归归未得，愁极祗颦眉。
初秋登王司马楼宴得同字::唐代：骆宾王::展骥端居暇，登龙喜宴同。缔赏三清满，承欢六义通。野晦寒阴积，潭虚夕照空。顾惭非梦鸟，滥此厕雕虫。
赏雪::宋代：朱淑真::朱帘暮卷绮筵开，风雪纷纷入酒杯。对景恨无飞絮句，从今羞见谢娘才。
题倭扇画鼠::明代：黄佐::喜遇秦丞相，悲逢汉大夫。不知当磔日，犹记太仓无。
杏花天影·绿丝低拂鸳鸯浦::宋代：姜夔::丙午之冬，发沔口。丁未正月二日，道金陵。北望惟楚，风日清淑，小舟挂席，容与波上。绿丝低拂鸳鸯浦。想桃叶、当时唤渡。又将愁眼与春风，待去；倚兰桡，更少驻。金陵路、莺吟燕舞。算潮水、知人最苦。满汀芳草不成归，日暮；更移舟，向甚处？
次韵陈履常张公龙潭::宋代：苏轼::明经宣城宰，家此百尺澜。郑公不量力，敢以非意干。玄黄杂两战，绛青表双蟠。烈气死强敌，仁心恻饥寒。精诚祷必赴，苟简求亦难。萧条麦麰枯，洗荡日月宽。念子无吏责，十日勤征鞍。春蔬得雨雪，少助先生盘。龙不惮往来，而我独宴安。闭阁默自责，神交清夜阑。
缅怀郁达夫先生与联句四绝 其一::近代：孙俊在::闲处无聊上酒楼，长街人影夕阳收。小窗光暗灯来早，佳味三盘酒一瓯。
五怀诗 其二 王佐::明代：欧大任::河东有寓公，王生仲翔伍。洞鉴蕴九玄，深心托千古。辞笏拜夕年，县车抗风侣。黼黻属兴运，一时穆修矩。隐璞纵靡雕，自不沦幽土。
送陈靖中舍归武陵::宋代：王安石::知君欲上武陵溪，水自东流人自西。到日桃花应已谢，想君应不为花迷。
药名诗::南北朝：王融::重台信严敞，陵泽乃间荒。石蚕终未茧，垣衣不可裳。秦芎留近咏，楚蘅搢远翔。韩原结神草，随庭衔夜光。
田家::宋代：陈师道::鸡鸣人当行，犬鸣人当归。秋来公事急，出处不待时。昨夜三尺雨，灶下已生泥。人言田家乐，尔苦人得知。
南乡子二首 其一 游西山::近代：顾随::三十有三年。生活劳劳碌碌间。喜煞秋来风日美，萧閒。背了朝阳去上山。何处是尘寰。上得高峰仔细看。四外苍苍天接地，茫然。几点霜枫在眼前。
谢常州蔡提干::宋代：释居简::兰陵传近信，喜似得乡音。州篆六龙鼎，门标齐斗金。故人仍道北，逸兴似山阴。绿绕檐前水，扁舟欲访寻。
忆江南十九首 其一::清代：奕绘::瓶花器，宾主要相宜。富丽何妨簪宝玉，清扬亦可映玻璃。尽可瓦为之。
题延月轩 其七::明代：胡奎::明月落谁家，信是无心得。出门舞婆娑，梨花满庭白。
独坐::明代：陶益::三竿红日坐衡茅，顿有南山恋旧交。窗静不嫌蝇击纸，亭虚还许雀争巢。游丝远逐炉烟杳，滴露频研砚墨胶。寂寂寥寥何所似，玄真愧见少人嘲。
春晚客中杂吟四绝句::宋代：程公许::怒风转暖和阴寒，春尽如何衣怯单。最忆就林煨苦笋，六年轻失此清欢。
送国子助教黄君立致仕归闽::明代：夏原吉::太学横经已有年，圣恩今日许归田。三山耆旧迎疏广，六馆英髦仰郑玄。舟发天边无一物，诗传海内有千篇。如斯出处真高洁，惭愧吾侪后著鞭。
妙明归山携一太湖石，因赋三绝 其三::清代：牛焘::由来混沌凿无功，羡尔玲珑穴窍通。石若无情不易老，祗今一个白头翁。
郡城夜眺::明代：孙传庭::立马城头月未阑，楼台新霁暮空寒。客心此际真悲壮，指点欃枪仔细看。
秋夜偶成::元代：朱守谅::两围江水薄城闉，地僻民稀俗化醇。暂止熊罴消大暑，秋深云合殄妖氛。
得亡友同记室在系所诗次韵::明代：高启::拟出罝罗再卜邻，死生俄判两吟身。百年岂料逢今日，四海何由见此人。吴地有园花已尽，楚山无冢草空春。一篇幽愤时时读，风雨寒灯夜独亲。
卧病集杜答黎信十首 其三::明代：杨士奇::今日苦短昨日休，万壑东逝无停留。江花未尽会江楼，长歌短咏还相酬。请公一来消我愁。
十二日遇欧四君子饮垆头::明代：李英::慷慨称诸侠，沈酣倒接篱。偶逢非所约，不醉是何为。理钓常浮苇，披云欲采芝。渔樵容我拙，烟水有幽期。
雉朝飞一曲题双雉图::明代：刘崧::雉朝飞，雄飞雌随声喔咿，山晴草暖风日迟。绣襦锦翼何缡䙕，或登木而号，或据石而栖。一步一饮啄，步步不相离。所以贾氏女，御射有获方笑嘻。物生自有性，配匹亦有时。嗟尔牧犊子，七十而娶将奚为。
六月十四夜偶起望月::明代：区大枢::浮云纤欲净，众星疏以没。中宵不遑寐，起视南楼月。皓魄已几望，圆景尚微缺。溽暑澄金波，凉飙迎秋发。忆昔西园游，文思壮飞越。如何此时望，皎皎空城阙。搔首立瑶阶，徒然照华发。乌惊栖靡定，哀响送蜻蛚。仿徨还予寝，梦魂但超忽。
送客至城西，望图山，因寄浙西府中::唐代：徐铉::牧叟邹生笑语同，莫嗟江上听秋风。君看逐客思乡处，犹在图山更向东。
真止堂::宋代：吴芾::我有虚堂号真止，坐来万虑清如水。君今更以止名堂，想见了无尘念起。
馆课雪夜讲庄义::明代：于慎行::寒风吹朔雪，霏霏日云暮。广庭列瑶阶，空林挺琼树。有伟高堂上，宗工陈矩度。抠衣侍绛帷，悬河启谆谕。大道既具陈，玄史亦纷骛。载阐南华篇，探彼环中趣。卓哉漆园吏，齐论归逍遥。葆光守天府，泰宇悬高标。乘元御六气，九万恣扶摇。解牛怅四顾，梦蝶纷飘飖。大知一万物，众籁空调刁。太息至人远，梦觉何寥寥。蟪蛄与彭祖，物化竞一朝。指马得真诠，心斗聿云消。归去夜未艾，三尺方瀌瀌。嘘㗳不得寐，隐几坐萧条。
斗山杂诗::明代：庄昶::渔蓑烂舞钓船中，谁遣先生此梦同。偶到南湖看月色，元来天地亦高风。
游秦皇岛::现代：老舍::青山西北净无埃，风自东南远海来。天外舟归烟一缕，滩头浪卷雪千堆。潮连国际歌声起，水绕田园诗境回。灯塔长明不冻港，层楼今为海员开。
贺新郎::宋代：严仁::寄一曲歌，睹物怀人，想见临风激烈也兰芷湘东国。正愁予、一江红叶，水程孤驿。欲写潇湘无限意，那得如椽彩笔。但满眼、西风萧瑟。我所思兮何处所，在镡津、津上沧湾侧。谁氏子，阆风客。阆风仙客才无敌。赋悲秋、抑扬顿挫，流离沈郁。百赋千诗朝复暮，解道波涛春力。忆共尔、乘槎吹笛。八表神游吾梦见，涉洞庭、青草烟波隔。空怅望、楚天碧。
五福降中天 丁未除夕示内::清代：吴绮::牛衣夜半啼寒雪，犹记灞陵憔悴。司马鹴裘，少君鹿毂，岂意行歌黻佩。年华欲换，笑五十明朝，买臣非贵。夫婿东方莫羡，此际且相慰。绿水青山作吏。一家图画里，欢成队。蜡凤宵嬉，青箱付与天意，凭教儿辈。杯从幼起，暖向春归，况当良会。放却眉梢，陶然须共醉。
郎湖::明代：刘崧::何年秋望远，落日晓妆新。垂钓闻仙女，回舟见石人。青烟松嶂晚，红叶柿林春。独觉容华变，空伤羁旅频。
钟楼晚眺狮子峰::清代：陈曾寿::钟楼斜倚山一角，势成注坡千丈落。其下诸峰尽培塿，划开天镜天如削。新霜点树叠云锦，绝顶僧巢飞鸟托。大笔天然斧劈皴，沉吟欲画知无因。安得清湘瞎尊者，山门来作鸣钟人。
承天门听赦::明代：陈琏::昨夜金鸡动北辰，五云阙下听丝纶。金泥照耀传天旨，冠冕从容拜紫宸。四海氛埃俱荡涤，明廷治化喜更新。小臣接武夔龙后，愿效华封祝圣人。
秋日漫兴四首 其三::明代：张宁::书剑蹉跎雨未成，登临无限故园情。黄金台迥秋天远，白玉楼空夜月明。篱菊不禁清露重，征衣偏觉暮寒生。山空木落无多日，海宇春风岁又更。
造王馆::宋代：孔平仲::濯濯春容在柳梢，野梅相压吐香苞。日边明晦云无定，雨后寒暄气欲交。抱蕊悬虫犹带茧，衔枝飞鸟已营巢。高怀不爱三公府，白水青山满近郊。
虞美人·对酒::清代：曾廉::一杯喜得芳姿近。红泛微涡晕。早知容易玉颜酡。不合酒家沽取十千多。画阑冉冉南风乍。自把春衫卸。泥君分付侍儿看。留在前椸顷刻会生寒。
漫成三绝句 其三::宋代：张扩::三馆赘疣终罢废，丛祠甲乙例推迁。斗升似线当复续，冠带如雠莫近前。
温泉行::唐代：韦应物::出身天宝今年几，顽钝如锤命如纸。作官不了却来归，还是杜陵一男子。北风惨惨投温泉，忽忆先皇游幸年。身骑厩马引天仗，直入华清列御前。玉林瑶雪满寒山，上升玄阁游绛烟。平明羽卫朝万国，车马合沓溢四鄽。蒙恩每浴华池水，扈猎不蹂渭北田。朝廷无事共欢燕，美人丝管从九天。一朝铸鼎降龙驭，小臣髯绝不得去。今来萧瑟万井空，唯见苍山起烟雾。可怜蹭蹬失风波，仰天大叫无奈何。弊裘羸马冻欲死，赖遇主人杯酒多。
柳花::清代：李锴::微薄不自定，漫空时乱飞。君看可怜态，还有欲生机。萦惹如求系，漂摇信所归。翻嫌石苔藓，点点入春稀。
赋得仙山采药一首::明代：黄省曾::閟经图上品，五穴讨三花。洞乳将兼露，峦芝采杂霞。紫丸随宝镜，黄散挟鸾车。更得逢西母，银台路不遐。
杨建斋寓居玉泉山西盛言流泉之美惠一小瓯作诗谢之::清代：邹炳泰::郊畿品名泉，玉泉乃第一。由来天上味，茗笈未殚述。支流分小勺，甘冽疗宿疾。君住玉山西，茶香销永日。见我啧啧称，一啜或过七。我本二泉人，几载绾京秩。诗肠枯似藁，谈口胶如漆。著屐拟寻山，十约九仍失。咿轧小车来，隔巷疲驴叱。携将春瓮月，贮此幽人室。虽无竹炉煎，沙缶松涛溢。新凉回角枕，清味蕴缃帙。归梦到山房，僧来话禅律。
江行::唐代：江为::越信隔年稀，孤舟几梦归。月寒花露重，江晚水烟微。峰直帆相望，沙空鸟自飞。何时洞庭上，春雨满蓑衣。
梅花落四首 其一::明代：杨慎::落梅复落梅，千片复万片。愿借鼓芳风，吹入披香殿。
再和雁湖十首::宋代：李壁::畦迳生痴笔墨间，洗心聊欲近潺潺。干时辄莫谈商鞅，枉道渠宁主瘠环。无事捲帘消白日，有时支枕梦青山。湖光莫笑无多子，印却中天象纬閒。
徐秘校携酒池上同赋::宋代：韩维::凉风洒疏雨，过我池上林。感此望岁怀，酌酒相与吟。残花犹动目，飞泉时惊心。徘徊将归驾，清醉方自今。
赐江南总督尹继善之任::清代：弘历::淮沛今何似，灾馀不忍言。迩来阙二釜，谁与办三飧。敢靳司农帑，还祈大造恩。当春应举趾，积潦尚留痕。民瘼遐观在，心忧梦想存。勉伊经画策，为我活黎元。
喝火令 溪村小酌::当代：吴金水::犬吠时喧巷，炊烟静袅空。小桥人影渐朦胧。楼外纸灯高挂，低映水波红。酒味杨梅重，肴甘竹笋浓。一弯新月照帘栊。几缕閒愁，几缕市朝慵。几缕鬓间尘垢，都付槛边风。
夜起庵杂诗 其五::清代：郑孝胥::淳于讽子舆，嫂溺援以手。避嫌忍坐视，毋乃君子咎。以道援天下，其义在不苟。徒手将何施，行权岂可狃。枉尺而直寻，逆取而顺守。本原既不端，讵免天下诟。
过马氏宫址 其二::清代：黄景仁::长驱红粉出荆关，旧日承恩数阿蛮。老大飘零人不识，月明低唱望家山。
上清方方壶作墨画，赠毛起宗提点::元代：张昱::风火鍊仙骨，云雷铸鼎文。壶公探造化，图寄大毛君。
祝映碧先生八十::清代：李振裕::圣朝求旧广蒲轮，文献千秋道自尊。花以世家仍绿野，瓜因胜国恋青门。壁中遗册秦灰后，柱下藏书鲁史存。著述等身犹未了，摩挲松老长灵根。
送施生还泗::明代：李士允::梁孝台前花正飞，玉壶携酒送将归。游丝满路留春色，不向离筵罥客衣。
席上次韵::宋代：万俟绍之::东风几度客京华，今日飘零天一涯。无奈刚肠欺竹叶，幸因清坐对梅花。更长不觉销银烛，寒峭从教透碧纱。语到前朝行乐处，绿杨深院是谁家。
咏雪诗::南北朝：萧纲::盐飞乱蝶舞，花落飘粉奁。奁粉飘落花，舞蝶乱飞盐。
念奴娇 题芭蕉画册::清代：黄燮清::萧萧意远，带烟痕写出，翠无重数。曾向辋川图里见，残雪恁时消去。几净宜书，窗阴碍绣，染绿闲庭宇。夕阳遮了，浅红留在高树。最好瘦石安排，疏花衬贴，三径移云补。记得读书深夜坐，记得煎茶帘户。倚枕听秋，挑灯味梦，一阵黄昏雨。玉阶如水，暗蛩能说凉趣。
读史杂感 其二::明代：吴伟业::江南好，翠翰木兰舟。穿袖衩衣持楫女，短箫急鼓采菱讴。逆桨打潮头。
卜算子 癸卯端午赋寄萧将军，兼呈陈叶两元帅。今年农历闰四月，端午乃迟于夏至后三日::近代：龙榆生::闰感黄杨，宴夏抽蒲剑。斟得雄黄酒满杯，妖魅形都现。冷眼看蛟馋，洁志占爻变。拚与湘流洗旧愁，浩渺情何限。
咏夏 其一::清代：玄烨::甘泉日永秩南讹，清气重云入句多。性理精研过盛夏，岂因白首废编摩。
品令 题扇，用清真韵::清代：汪东::四围虚静。竹窗下、风筛蟾影。肠断日日春归近。乱红雨坠，帘外飞香阵。纨扇一枝聊写恨。代江南书问。背镫重检鸳鸯印。夜深人定。前事思量尽。
秋日自广至韶江行有作 其四::明代：屈大均::不向池塘把钓竿，白头人作老渔看。秋江岁岁同凫雁，随意芦花宿暮寒。
同钱水部吴职方施缮部曾虞部登西山绝顶::明代：欧大任::绝嶂西来翠柏残，片霞时堕汉臣冠。青天大岳云边出，落日中原马上看。玉气重关开碣石，飞泉千折下桑乾。欲将凫舄翩翩去，花落天坛露正寒。
吴下咏怀（八首）::元代：谢应芳::阖闾城下柳，新种绿阴成。树系浮江马，枝迁出谷莺。朝家方用武，僧寺总屯兵。犹喜湖田熟，街头米价平。¤
熙甫晓雨寄《丹桂》诗见示，因感子乔南行，即示二子::清代：李宪噩::昨日山村雨，幽眠未起时。侵帷寒乍觉，连夜晓还迟。少别犹相忆，远愁宁得知？无因逢铎使，空与二难期。
雪梅香 题朱强村侍郎校词图，用集中韵，兼寿其七十有二::清代：程颂万::倦游极，涧亭扫叶听樵风。聒词仙清些，扶轮觑起衰慵。高格争推百年近，互仇间索古人空。苦吟望、旧月承平，讯阻归鸿。匆匆。憺将夕，学士微云，抹向何峰。画泪无凭，只拚墨替鹃红。四稿吴窗梦还续，几人屠觯酒频中。秋芳永、索侑弧辰，低和霜钟。
归字谣::宋代：袁去华::归。目断吾庐小翠微。斜阳外，白鸟傍山飞。
菩萨蛮 题乔无功万书园小照::清代：严绳孙::湘帘棐几浮新绿。香缄燕尾同心束。舒卷不曾闻。名山咫尺间。好添图外意。新样元和字。回笔画双蛾。春风乐事多。
小园有感并序::近代：刘家传::吾园却与劫相遭，每到花时入梦遥。山近腥风来虎穴，夜分木魅出枭巢。人间何世惊秦火，沧海横流读楚骚。可笑兰成赋哀怨，悲秋畏日总徒劳。
次龙东平赵益三首·塔亭::宋代：陈著::野迥山空风撼铎，孤坟寂寂春光薄。谁问布袋事有无，水自东流日西落。
次韵和马都官苦热::宋代：梅尧臣::日光亭午时，赫若熔黄金。鸣鸢不生风，流云不成阴。赤地有焦土，烈野无沃霖。涸潭深幽幽，枯岳高岑岑。火龙将焚鬣，阳乌多渴心。肌肤非木石，絺綌烦衣襟。冰盘不可见，空对琼玖吟。
次韵李石桐山人夜坐闻远水声::清代：金逸::何处发空响，迢迢远水声。窗虚来断续，风定去分明。过石藓花冷，到溪鸥梦清。夜阑浑不寐，倾听道心生。
隆兴书堂自警三十五首::宋代：陈淳::开卷必起敬，肃容正冠襟。如侍圣贤侧，亲承謦欬音。
题郑子宝秋溪钓雨图::宋代：陆文圭::水墨淡淡，烟雨濛濛。溪抱前山，人倚孤篷。我怀季鹰，感慨秋风。身羁洛下，兴寄吴淞。
生涯::宋代：陆游::身世茫如梦，门庭冷似冰。逢迎卖药叟，辞谢乞钱僧。羸疾时时剧，衰颜日日增。人扶亦可出，要是藉乌藤。
山居 梅谷::宋代：程俱::秾华敢争先，独立傲冰雪。故当首群芳，香色两奇绝。
西河 题建侯江上春归图，用美成韵::清代：冯煦::游历地。年年燕子能记。废池乔木厌言兵，角声又起。谁挝马策过西州，青芜回首无际。暮帆影，愁更倚。乡心一缕初系。杂花生后乱莺飞，夕阳倦垒。虫编蠹简渺秋烟，争奈清泪如水。与君执手醉旧市。浣尘襟、长干南里。共话沧桑身世。算庾郎归也，断肠词赋，都付潇潇吴船里。
送人游越（一作郎士元诗）::唐代：刘长卿::未习风波事，初为吴越游。露沾湖色晓，月照海门秋。梅市门何在，兰亭水尚流。西陵待潮处，落日满扁舟。
送王季中北上谒选 其二::明代：王世贞::仍携何逊上皇州，处处江山有倡酬。自是宦成诗亦就，永嘉今代出风流。
送强甫赴惠安六言十首::宋代：刘克庄::宰社如宰天下，其难举者莫胜。忍事吸醋三斗，不饮强饭二升。
再寄修倩::近代：俞长源::日结劳心百不堪，遗来双鲤认江南。依稀采葛三秋怨，落拓离骚两健男。长策群相轻士议，雅言今合重街谈。何当共税輶轩驾，远翥无须待凤骖。
春阴独居即事五章 其五::清代：姚燮::黄鸡始出鷇，食与雏鸭争。虽争无恶机，各自娱所生。閒居体物态，远见苍黎情。尽泯饥寒虞，天地何不平？南窗气略暄，一蝶偶来停。似嫌荼蘼枝，故作迟迟英。三日不过圃，茁土当有青。短藿杂苋苗，便思尝其馨。鄙人不务农，于理颇知耕。今年当大年，奚待秋稼成？
土牛::清代：陈肇兴::土番畏人如畏贼，自筑土牛封其域。星罗棋布廿四头，尺寸不差绳与墨。砌以荦确塑以泥，崭然头角状奇特。我闻在昔此地生番巢，出没杀人以为食。圣人有作妖魑消，剺面文身咸戴德。一丝红线下尧封，万顷绿塍遵禹则。分疆立界严提防，不许斯民处实逼。牛皮已变红毛风，土壤还同金马式。是时番奴富田畴，烹羊炮豕乐无极。醉后归来两眼昏，忽讶寝讹遗路侧。短笛携将信口吹，歌呼踏破夕阳色。迩来十社九社空，锄犁转在内山北。岿然数篑留岩阿，犹似千钧任地力。豪强子弟恣侵陵，拔毛削皮禁不得。朝廷兼并有明刑，嗟尔无告独可恻。牛牯岭外烽火明，千村万落长荆棘。安得遍筑千万头，尽教卖剑归稼穑。牛乎牛乎尔勿哀，铜驼与尔俱草莱。
重九无菊::明代：吴宽::佳节喜载临，藉有杯中渌。如何篱落间，独少数枝菊。遥遥小南城，异品应满目。野人不好事，移送何不速。无酒人但醒，无菊人尤俗。我与陶渊明，事事相反覆。俗病惟自知，客醉解留宿。渊明祗欲眠，往往客遭逐。黄花有时衰，一赏已自足。岁宴色青青，墙阴自修竹。
慰李世贤学士丧子 其七::明代：程敏政::瓜祝诗成岁几更，人间悲喜漫多情。他时返吊还成贺，添取新篇续旧盟。
送张德远宣抚川陕二首 其二::宋代：吕颐浩::子房云裔擅英名，位冠枢庭独本兵。每愤中原沦半壁，拟将孤剑斩长鲸。汉中险阻真堪据，关内安危系此行。勉力功名扶帝业，临风何用怆离情。
生查子 庚寅元日适逢西俗情人节有作::当代：吴金水::春风岁岁来，吹起烟花雨。今岁趁新潮，更有玫瑰侣。小楼帘自垂，人在楼深处。独枕旧时笺，篆梦萦千缕。
横江亭::宋代：陈藻::东注流求日本波，西吞金翅玉融河。好开亭馆延三益，横截江潮看万艘。此是人烟生巨海，莫辞鲜食送新醪。网山胜处名贤迹，隔水相迎立两坡。
寄晁元忠十首 其三::宋代：黄庭坚::沙拥大江水，泥封函谷关。古来世上雄，宰木风雨寒。鲁儒守一经，亦有涧谷槃。何事穷愁极，江南庾子山。
赠本深还吉安::明代：杨士奇::宴罢琼林酒一杯，鞭催五马出蓬莱。金章紫绶恩重拜，皂盖朱幡喜复来。带得一天新雨露，扫除九邑旧尘埃。螺川城外人千亿，争看神明太守回。
次韵朱严州从李徽州乞牡丹三首::宋代：范成大::阆风苑里司花女，肯作山腰水尾来。十二玉栏天一笑，只今归路五云开。
感事::当代：陈忠平::道本居中正，奈何执偏颇。岂为道存亡，虚名累小我。时吾隔其岸，不欲观其火。知交几经年，怒目殊不可。未应多一言，善因种恶果。天地一漩涡，胡不安其左。
黄鲁直催绣词帖赞::宋代：岳珂::词以寓意，何适非理。游戏翰墨，亦或张弛。此篇所传，观蜡之比。乐而不淫，庶几在此。
予控免不获命恭读诏书圣训有朕正欲为卿直前枉之语感激思奋始决小草之谋::宋代：岳珂::平生一寸心，不为世涂折。平生七尺躯，拟慕志士烈。吾门古乔木，每抱岁寒节。三世秉一心，炯炯常不灭。虽如卞献玉，自比来嚼铁。闭门著辨诬，其事已合辙。及逢明圣知，所遇皆夐绝。隆兴录旧李，一诬出奎札。嘉熙今诏书，复以枉为说。人生贵知心，万事等一吷。矧以万古光，下比覆盆揭。忆昔贾奇谤，同舟忽秦越。关弓比射羿，舍镞不虚发。仍是同功家，以豢反得啮。静思诬与枉，二字谨区别。两朝寓至鉴，四海仰日月。荡诬贵昭昭，错枉岂孑孑。此恩无以报，蛇雀况微物。匪石心可转，襆被计当决。尘匣开青萍，何时衅妖血。
五月三日出城南书所见::元代：贡奎::短衣出郭暑风清，衮衮西山晚日明。密树藏村疑断径，小桥分市识荒城。碧涵波晕随鱼没，白隐沙痕逐马生。到眼天机无解处，乱鸦欲息更纵横。
至安庆谒忠宣余公祠::明代：庞嵩::风雨鸡鸣彻晓晨，一门忠义见斯人。撄城报主终殉国，为父从夫尽杀身。天地纲常应尔系，家庭模范岂无因。凭高几阅江河变，水自清流山自峋。
赠闵督府还升南京秋官 其一::明代：陈献章::司寇今欲行，病叟山中卧。如闻经略忧，未向春风破。
生圹诗歌第八，即以为跋，并靳谢老::清代：洪繻::我与谢君尚生面，号咷尺素修相见。托友来求生圹诗，要余当作生刍奠！笑君欲听雍门琴，笑君不来谀墓金。只鸡斗酒桥公事，异时腹痛莫相侵！我非食友非死友，平生未剪庾郎韭。如何表圣携鸾台，竟望原壤歌狸首！闻名墓下独优游，山中猿鹤自春秋。谢安不与人同乐，谢敷偏欲人同忧。稽康日日惟养生，范燮时时复求死。山川尚悲陵谷迁，人物岂有安全理！一笑张融欲凌云，手执「法华」与老君。君藉我诗或不朽，我嗥君返倘无魂！自昔诔铭关素行，必待盖棺论乃定。谢老依然肉食身，奈何丐我虞歌赠！我欲向君一呜呼，奈君健啖颜如朱！骨相未是枯髅枯，肉相宁比臞仙臞！我欲向君试调笑，墟墓之间又宜吊。真卿旷达虽可思，方朔诙谐殊未妙。占星我非大王公，君非岁星亦难料。漫储一腔块垒词，借君一抔浇一卮。及今未泣洹水玉，劝君且进商山芝！
玉耳坠金环::元代：赵雍::乳燕交飞，晓莺轻啭花深处。画堂帘幕卷东风，晴雪飘香絮。犹记当时院宇。悄寒轻、梨花暮雨。绣衾同梦，鸳枕双＊，绿窗低语。春已阑珊，落红飘满西园路。强拈针线解春愁，只是无情绪。无柰年华暗度。黛眉颦、柔肠万缕。章台人远，芳草和烟，萋萋南浦。
偶成::清代：曹家达::千里送行人，东风陌上尘。谁怜杨柳色，不是故乡春。
秋雨 其一::清代：杭世骏::晓起屏山掩画螺，惊风有意撼槐柯。空阶几日苔痕合，脱叶飞来雨点多。
送赵司令之金陵::宋代：释善珍::血战荆江障贼锋，无端谗嗔困英雄。念亲不隔关山梦，忧国常怀畎亩忠。早岁交游今改事，少年豪举晚收功。碧油谈笑多新句，倘值南云寄便鸿。
丙戌元日题牡丹::当代：吴灏::未到立春绿已匀，昨宵好梦梦侵晨。牡丹带露閒且艳，花放又觉岁华新。
海陵之堡城 其三::宋代：毛珝::边声藉藉早秋风，稻未黄时枣又红。莫厌水乡迁避苦，全家载入绿荷中。
和弹筝人诗二首::南北朝：萧绎::横筝在故帷，忽忆上弦时。旧柱未移处，银带手经持。悔道啼将别，教成今日悲。
晓发清源::明代：卢龙云::北风吹马利如刀，何事尘途尽日劳。只为桑榆功未竟，片心仍逐五陵豪。
独倚楼（更漏子三首）::宋代：贺铸::上东门，门外柳。赠别每烦纤手。一叶落，几番秋。江南独倚楼。曲阑干，凝伫久。薄暮更堪搔首。无际恨，见闲愁。侵寻天尽头。
渔阳署中旅怀::明代：陈履::搔首天涯旅思赊，萍踪无赖怅年华。雄心暗逐流云渺，倦眼徐看落日斜。迢递关河稀过雁，萧条边戍急悲笳。故园松菊今何似，愁绝归林树树鸦。
雨吟::宋代：施枢::园林绿尽合清和，犹有余寒在薄罗。几缕情风春别柳，一庭苦雨夜鸣莎。人於生处穷通定，事到难时感悟多。水上浮沤频起灭，看来物理总由他。
八宝妆（秋宵有感）::宋代：陈允平::望远秋平。初过雨、微茫水满烟汀。乱DB45疏柳，犹带数点残萤。待月重帘谁共倚，信鸿断续两三声。夜如何，顿凉骤觉，纨扇无情。还思骖鸾素约，念凤箫雁瑟，取次尘生。旧日潘郎，双鬓半已星星。琴心锦意暗懒，又争奈、西风吹恨醒。屏山冷，怕梦魂、飞度蓝桥不成。
病目初起汪象先太学以玉簪十二馈我即取小军持承露分贮几上觉茅斋秋色种种撩人报以口号二 其一::明代：胡应麟::双眼婆娑病色含，不禁秋梦绕江南。风流最是王公子，满把霜林赠玉簪。
崇庆州牧加赠中宪大夫常公殉节诗::清代：余文靖::血染征袍赤，戈挥午日低。芳名标汗简，大节重璇题。华表应归鹤，雄关想听鼙。两川遗老在，泪堕浣花溪。
蓟门别意送程汝器赴饶州教授::明代：杨荣::秋高蓟门路，灏气肃以清。念子将远别，相送出都城。祖筵集冠盖，绿酒且频倾。临岐欲分手，缱绻难为情。嗟我子所契，夙谊如弟兄。丽泽藉资益，砚席恒相并。衣冠立孔庭，灯火亲韩檠。羡子先着鞭，科目振英声。金马待明诏，万里皇华行。我亦忝后尘，翰苑蚤登名。与子联鹓班，出入在承明。中道子暂蹶，一旦复超升。绣衣立霄汉，骢马耀神京。俄然返初服，振袂谢恩荣。闭门卧空山，尘俗澹无营。及兹承荐剡，簪绂喜重膺。耄疾终恳辞，职教任匪轻。西江盛文物，师道贵老成。子行方自重，泮水日横经。立雪长在门，祖武真能绳。他年想模范，帐下蜚群英。岂徒儒道崇，宦迹亦有荣。而我慨离居，执手思回萦。申章道远意，矫首秋鸿征。
越峰院::宋代：吴栻::野僧迎客笑开关，更拂残碑藓字班。徐姓仙归空碧洞，越封王去漫青山。影来秋月林千缺，声落春风水一湾。焙茗满瓯须强啜，过桥车马便人间。
寄黄山隐者::明代：郑琰::传闻轩帝有仙踪，古洞无扉对乱松。半让石床供蟋蟀，细裁云叶补芙容。分将月夜三千里，买断秋烟七十峰。尚忆我留汤口寺，隔林疏雨听残钟。
次韵董之南见赠::宋代：谢薖::章甫不入越，夏虫多拘时。生无适俗韵，举世谁知之。钟嵘不并世，无人识丘迟。虽有落花句，知为何等诗。如逢贺宾客，方叹乌栖辞。我初出险语，俗子争唐嗤。俛眉欲从事，复恐遭文移。亦知适楚车，安可从北驰。董家名父子，平生所怀思。虽云识面晚，相闻已相知。君诗有古意，且结皓首期。端能啖杞菊，时复过天随。
依韵和达观禅师山中见寄::宋代：梅尧臣::豮豕在涂龙在泽，豺狼食肉麝食柏。蹄毛与角不对齿，啄觜两足副以翮。既能闲闲住深谷，岂使于于佩鸣玉。水边看虹山雨霁，夜与明月归独宿。门前重岭后群峰，石楼朱殿藏林中。铜丝紧转辘轳响，络纬秋老嚎西风。荣利淡薄无易此，彼饮甘醲兹饮水。暂将分别向喉舌，何异声色乱眼耳。孔孟久殁言可师，千古布散叶与枝。今来闭户自有趣，世上沄沄非我为。
天台野兴::宋代：释文珦::短策堪扶老，飘飘野兴浓。山行不知远，真侣或相逢。积溜空幽石，长萝上古松。今宵随处宿，难定在何峰。
七绝九章七十二首 其十三::当代：添雪斋::千年听老砂之语，风色结为飘泊旅。何世一声迷岸歌？不同来者不同去。
劳山纪游百咏选七十九首 其四十三::近代：黄公渚::石面斜平若发硎，大风有隧似惊霆。琳宫夜祀东华帝，拜石来看北斗星。
奉和兵部张侍郎酬郓州马尚书祗召途中…郓州之作::唐代：韩愈::来朝当路日，承诏改辕时。再领须句国，仍迁少昊司。暖风抽宿麦，清雨卷归旗。赖寄新珠玉，长吟慰我思。
题画二首 其一::明代：王恭::二十卧云壑，长吟招隐篇。梯岩结幽构，凿石开山田。时经翠微峰，扪萝拂青天。脱巾挂修竹，酌酒挥五弦。别来如蓬转，兹赏竟茫然。白首竟垂钓，萧条东海壖。徒有鸾鹤心，终无黄绮缘。今晨展图画，因以思林泉。何时还旧隐，遂买秋江船。
丽色赋附歌::唐代：富嘉谟::涉绿水兮采红莲，水漫漫兮花田田。舟容与兮白日暮，桂水浮兮不可度。
端午吊屈平::近代：连横::秦人大笑楚人哭，怀王入关今未复。楚人大笑秦人号，咸阳一炬岂能逃。天下纷纷说秦楚，强者如狼弱如鼠。问天呵壁彼何人，亡国之雠不共处。年年五月江水寒，灵旗欲下云容与。楚虽三户足亡秦，郢中且记南公语。
蝶恋花 梦后失眠，晨起，喜苦雨初晴，有赋::当代：黄绮::风雨才知人苦听。慢遣纤云，绽损天青镜。花露朝阳红不定。鸟啼楼畔香通径。万种闲情无字咏。不惜诗残，且放琼杯冷。睡起双眸容易凝。昨宵已是添寒更。
寿綵堂歌::明代：释妙声::春罗作衫花纂纂，衫袖宜长带宜缓。朝朝日日在亲前，祇恐身长衣又短。君家有堂人不如，堂上有琴仍有书。花开酒熟意多暇，宾客满座争欢娱。况复亲年犹未老，黄发相期同寿考。故衣既敝又改为，年年剪罗缝舞衣。
寄周才叔::宋代：吕陶::天涯羁宦落蓬蒿，漫说平时器业高。寒暖所逢皆物理，悲欢相较只秋毫。徒嗟壮士难行己，懒学风人便著骚。乐道养閒俱可羡，念君清谊甚魂劳。
怀古十首 其一 燕台::明代：陈恭尹::燕南燕北战争馀，白草漫漫雪色初。河渡坚冰通下博，关门沙路走居胥。死求马骨言终验，生揕秦胸计已疏。犹有兴亡数行泪，夜来弹与乐君书。
送李湜下第归卫州便游河北::唐代：韩翃::莫嗟太常屈，便入苏门啸。里在应未迟，勿作我身料。轻云日下不成阴，出对流芳搅别心。万雉城东春水阔，千人乡北晚花深。旧竹青青常绕宅，到时疏旷应自适。佳期纵得上宫游，旅食还为北邙客。路出司州胜景长，西山翠色带清漳。仙人矶近茱萸涧，铜雀台临野马冈。屡道主人多爱士，何辞策马千馀里。高谭魏国访先生，修刺平原过内史。一举青云在早秋，恐君从此便淹留。有钱莫向河间用，载笔须来阙下游。
崇胜寺再集儒林会::明代：卢龙云::双林寂寂敞禅关，听法年年此日还。蓬转几能同白社，浪游随处客青山。群公合式乡闾外，诸子相推意气间。醉里复从尘鞅去，淹留那得共僧閒。
宿第四铺::宋代：张耒::系缆寒沙伤客情，秋云不动夜阴生。萧萧两岸黄榆叶，解报三更雨到声。
胥江天妃庙边竹::明代：陈子壮::草色江声转庙门，萧萧若个不清魂。分明玉镜台边水，不著黄陵半点痕。
雨后偶成::清代：戴亨::微雨新晴后，高轩独坐秋。众峰拔地起，远水接天流。诗有江山助，吾来汗漫游。疏狂成野性，甘狎海中鸥。
映碧园产并头莲三十首 其六 六鱼::明代：孙传庭::奇葩开盛夏，香色两相如。得气谁吾闰，吐华不厌馀。凌波联缟带，映日缀霞裾。为谢尘中客，应难附执袪。
忆山送人五言七十八韵::宋代：苏洵::少年喜奇迹，落拓鞍马间。纵目视天下，爱此宇宙宽。山川看不厌，浩然遂忘还。岷峨最先见，睛光厌西川。远望未及上，但爱青若鬟。大雪冬没胫，夏秋多蛇蚖。乘春乃敢去，葡匐攀孱颜。有路不容足，左右号鹿猿。阴崖雪如石，迫暖成高澜。经日到绝顶，目眩手足颠。自恐不得下，抚膺忽长叹。坐定聊四顾，风色非人寰。仰面嗫云霞，垂手抚百山。临风弄襟袖，飘若风中仙。朅来游荆渚，谈笑登峡船。峡山无平冈，峡水多悍湍。长风送轻帆，瞥过难详观。其间最可爱，巫庙十数巅。耸耸青玉干，折首不见端。其余亦诡怪，土老崖石顽。长江浑浑流，触啮不可拦。苟非峡山壮，浩浩无隅边。恐是造物意，特使险且坚。江山两相值，后世无水患。水行月余日，泊舟事征鞍。烂漫走尘土，耳嚣目眵昏。中路逢汉水，乱流爱清渊。道逢尘土客，洗濯无瑕痕。振鞭入京师，累岁不得官。悠悠故乡念，中夜成惨然。《五噫》不复留，驰车走镮辕。自是识嵩岳，荡荡容貌尊。不入众山列，体如镇中原。几日至华下，秀色碧照天。上下数十里，映睫青巑巑。迤逦见终南，魁岸蟠长安。一月看三岳，怀抱斗以骞。渐渐大道尽，倚山栈夤缘。下瞰不测溪，石齿交戈鋋。虚阁怖马足，险崖摩吾肩。左山右绝涧，中如一绳悭。傲睨驻鞍辔，不忍驱以鞭。累累斩绝峰，兀不相属联。背出或逾峻，远骛如争先。或时度冈岭，下马步险艰。怪事看愈好，勤劬变清欢。行行上剑阁，勉强踵不前。矫首望故国，漫漫但青烟。及下鹿头坂，始见平沙田。归来顾妻子，壮抱难留连。遂使十余载，此路常周旋。又闻吴越中，山明水澄鲜。百金买骏马，往意不自存。投身入庐岳，首挹瀑布源。飞下二千尺，强烈不可干。余润散为雨，遍作山中寒。次入二林寺，遂获高僧言。问以绝胜境，导我同跻攀。逾月不倦厌，岩谷行欲殚。下山复南迈，不知已南虔。五岭望可见，欲往苦不难。便拟去登玩，因得窥群蛮。此意竟不偿，归抱愁煎煎。到家不再出，一顿俄十年。昨闻庐山郡，太守雷君贤。往求与识面，复见山郁蟠。绝壁横三方，有类大破镮。包裹五六州，倚之为长垣。大抵蜀山峭，巉刻气不温。不类嵩华背，气象多浓繁。吴君颍川秀，六载为蜀官。簿书苦为累，天鹤囚笼樊。岷山青城县，峨眉亦南犍。黎雅又可到，不见宜悒然。有如烹脂牛，过眼不得餐。始谓泛峡去，此约今又愆。只有东北山，依然送归轩。他山已不见，此可著意看。
句::唐代：张登::孤高齐帝右，潇洒晋亭峰。
送章允明赴山西佥宪::明代：吴伯宗::琪树分阴日已凉，之官万里趣行装。塞鸿南向风云迥，宛马西来道路长。水落石汧秋漠漠，山连秦陇树苍苍。远人互市心愉悦，共沐皇恩雨露香。
次韵斯远同过智门茂草之中独剪春罗花炯然::宋代：赵蕃::山客城市役，故人鸡黍情。怀我旧隐地，偕为萧寺行。草茂既已合，花孤遂能明。看渠色弥正，宁使城为倾。君诗如苏州，真足继善鸣。我乃愧野格，从教哂薄轻。
喜长新::宋代：王益柔::秋云朔吹晓徘徊。雪照楼台。梁王宴召有邹枚。相如独逞雄才。明烛薰炉香暖，深劝金杯。庭前粉艳有寒梅。一枝昨夜先开。
内子述乡中近事辄题札尾::近代：李洸::短书才入手，百战况惊心。色养知亲老，形劳愧尔任。园芜人迹罕，春树鸟啼深。独有重帏梦，前绥倘见寻。
金陵怀古::近代：谢龙升::金陵王气今安在，六代豪奢空粉黛。高座事达胭脂井，故宫久已成荒废。我来直上紫金山，怀古频教热泪潸。石城险隘江潮急，降幡换得锦衣还。历劫埋金空旧迹，后庭歌曲今谁悉。新亭对泣果何为，风景不殊壮志悲。莽莽神州当戮力，英雄多出乱离时。吾生已晚独不见，江头踯躅将何之。
夜鹭::宋代：张玉孃::白鹭宿秋陂，夜寒如隋雪。久立不飞去，月明霜气冽。
浣溪沙 五首 其一::近代：朱庸斋::浅掠云鬟坐晚凉。绿罗衫底暗闻香。一回追忆一回肠。细细湖波流乍断，依依柳带恨偏长。可怜燕子尚成双。
和孔纯老江上游风题酒肆::宋代：王之道::对酒应从暮吹号，酒行还喜荐溪毛。若将物象评诗思，须向江头看怒涛。
思友诗::两汉：梁鸿::鸟嘤嘤兮友之期。念高子兮仆怀思。想念恢兮爰集兹。
寄题中兴颂下::宋代：卫樵::鼎沸渔阳塞马鸣，中兴鸿业幸天成。且为当世邦家计，宁问他时父子情。李郭功名无可憾，元颜文字有何评。若能铭刻燕然石，方许雌黄此颂声。
赋得千山红树送姚园客还闽::明代：陈邦瞻::江南九月霜暗飞，秋光春色两依稀。万树欲丹疑湿雾，千山如醉带斜晖。画史含情拂轻缟，解作秋妍秋不老。自识晴云慕锦林，莫疑赤烧连衰草。此时游客正天涯，此际离肠忽忆家。听绝啼莺娇映绿，愁看飞鹜齐落霞。闽天杳杳接江路，酒罢送君从此去。想得遥窥荔子丹，尚疑题叶销魂处。
昔思君::魏晋：傅玄::昔君与我兮形影潜结，今君与我兮云飞雨绝。昔君与我兮音响相和，今君与我兮落叶去柯。昔君与我兮金石无亏，今君与我兮星灭光离。
送别姚燮 其二::清代：汤钺::携手河梁对夕晖，情怀今日倍依依。凤城作赋宾僚贵，竹屿吟诗故友稀。井底鲋鱼将水涸，天边雕鹗著风飞。湖滨旧日题桥处，坐对春深驷马归。
对镜::明代：罗洪先::前辛之年，始加汝冠。后辛之年，恐华汝颠。冠不复丱兮，华不复青。嗟嗟念庵奈汝形。
苏武慢 送李载章归分宜::明代：张宁::桂殿秋香，杏园春色，不负洛阳才子。通籍金闺，联班粉署，日近紫闱丹扆。走马长安，鸣珂故国，游遍楚山吴水。恨不见，耸壑昂霄，逢人处曾相许。天借与，东海双凫，南州一骑，桃李河阳百里。抚字心勤，催科政拙，算今古人能几。好事多磨，彩云易散，花发又遭风雨。是谁人，又唱铙歌，惊枳棘鸾凰起。
送人红花栽::唐代：刘昭禹::世上红蕉异，因移万里根。艰难离瘴土，潇洒入朱门。叶战青云韵，花零宿露痕。长安多未识，谁想动吟魂。
春日与客谈旧事有不能忘者纪以小诗 其三::明代：顾清::二十年前赋赏花，诗成不敢向人誇。春风东阁分题试，却望青山感物华。
上廉访司::元代：李震器::心持藻鉴手持衡，明察秋毫判断平。节操风霜雪松劲，襟怀冰月驿梅清。云开雾捲星河绕，雷厉风飞海岳惊。倘为儒流坚砥柱，回澜一力赖宗盟。
秋夜直院::清代：胤禛::碧落沉沉蜡炬寒，清秋直院夜将残。金吾禁肃千门静，玉漏声稀列宿阑。宫树半笼蟾影澹，天街欲湿露华漙。垂帘兀坐心如水，此际凭谁举话端？
寿陆颐斋七十::明代：王立道::七十健逢迎，知君善养生。笙歌娱晚景，车马杂春声。鹤唳闻应惯，茶经著始成。汉庭方贵老，章服此时荣。
寄仲微杜丈::宋代：周孚::小雨催春杏半红，转头庭户已秋风。刘桢昔病虽差愈，侯喜今诗竟未工。瘦马羸僮还自笑，绿尊黄菊定谁同。十年塞耳人间语，剩欲从公一破聋。
白头翁鸟::宋代：张镃::桧丛幽啭惬新晴，巧好春林百鸟声。羽辈误教推皓首，细听多是少年情。
上山采蘼芜::两汉：佚名::上山采蘼芜，下山逢故夫。长跪问故夫，新人复何如？新人虽言好，未若故人姝。颜色类相似，手爪不相如。新人从门入，故人从閤去。新人工织缣，故人工织素。织缣日一匹，织素五丈余。将缣来比素，新人不如故。
海中八景 其二 双髻凌波::明代：王天性::疑是皇英头上冠，漂流到海化巑岏。沉湘未闻当年事，且借南荒障倒澜。
戏成示客::清代：孙元衡::瀛南曾见几浮槎，望古多才似尚誇。文祭鳄鱼悲瘴岭，赋成鵩鸟哭长沙。一身绝国真逢鬼，万里沧溟浪忆家。最笑青衫白司马，九江便道是天涯。
题亚子分湖旧隐图四首 其二::近代：邹遇::风流文采渺如烟，寂寂江乡数百年。一代词人推柳七，自题居士应湖天。
寄某 其四::近代：张秉衡::地僻无人抑四围，迂怀每与世情违。绿窗高卧床谁共，白板常关客自稀。度日风光穷贼迹，他乡雪印怅鸿飞。更深不寐无多趣，孤雁声声月半辉。
将赴建康出城::宋代：范成大::牒诉缤纷塞瓮天，经年痴坐两三椽。出门纳纳乾坤大，依旧青山绕画船。
成都遨乐诗二十一首·五日州南门蚕市::宋代：田况::齐民聚百货，貿鬻贵及时。乘此耕桑前，以助农绩资。物品何其夥，碎璅皆不遗。编籋列箱筥，饬木柄锑錤。备用诚为急，舍器工曷施。名花蕴天艳，灵药昌寿祺。根萌渐开发，蔂载相参差。游人衒识赏，善贾求珍奇。予真徇俗者，行观亦忘疲。日暮宴觞罢，众皆云适宜。
水调歌头（桂林中秋）::宋代：张孝祥::今夕复何夕，此地过中秋。尝心亭上唤客，追忆去年游。千里江山如画，万井笙歌不夜，扶路看遨头。玉界拥银阙，珠箔卷琼钩。驭风去，忽吹到，岭边州。去年明月依旧，还照我登楼。楼下水明沙静，楼外参横斗转，搔首思悠悠。老子兴不浅，聊复此淹留。
灵壁手印篇::元代：钱惟善::汉香飞入乌孙国，踰白龙堆行绝域。万里穷愁天一方，曾驻鸣镳倚灵壁。灵壁亭亭立空雪，石痕不烂胭脂节。神飙吹影高撩秋，提云欲补中原月。穹庐作室墙以旃，佩环魂托胡歌传。当时双泪洒成血，血成碧色苔花坚。青冢相望去不归，归时定化黄鹄飞。千年恨隔毡城梦，汉使者过空沾衣。
静室::宋代：张明中::当年梁武造佛寺，子云飞帛书萧字。李君得字煨烬中，建立小室有深意。如今静室傍花岩，此室比心为一致。峰峦底里着轩窗，明月清风为谁至。三千世界阔如许，杂遝喧嚣鼎方沸。铜炉添穗坐结趺，更倩白云锁苍翠。
柬张橿亭庶子::清代：姚鼐::我爱嵇中散，读书想介狷。浊酒弹素琴，了毕平生愿。孤生托江淮，垂缨入王甸。匹若菁茅微，偶与芹菹荐。生世湘中帆，曲折衡九面。可怜牛马走，坐阅鱼龙变。浑沌中央死，峦壑北山讪。空馆复何有，皓月相邀见。九衢金钥开，万树银花贱。不及轻薄儿，珠楼听歌遍。知君亦寥寂，座乏尊罍劝。惟应好兄弟，短檠犹堪恋。金匮纪神功，大蒙入寅饯。柱石佐休明，厦成纷贺燕。丰采天下思，奚论同乡县。岂如一曲士，聊游六气辨。未称八金门，青山结遥眷。
和乐天题真娘墓::唐代：刘禹锡::薝卜林中黄土堆，罗襦绣黛已成灰。芳魂虽死人不怕，蔓草逢春花自开。幡盖向风疑舞袖，镜灯临晓似妆台。吴王娇女坟相近，一片行云应往来。
除夕次用修韵::明代：张含::新岁重赓往岁诗，壮心寥落忆南邮。东风消息谁先得，客子光阴我自知。芳草已回迎步处，梅花又满断肠枝。明朝莫负城西约，踏遍郊原问酒旗。
依韵和酬阆州刘侍禁季孙见寄::宋代：强至::别来双鬓一衰翁，近喜刘郎信息通。剑气未闲频犯斗，赋声无用尚摩空。传闻蜀道逾天上，见说城南冠阆中。山水纵游那觉久，清霜两度变丹枫。
玄潭观::明代：邹元标::扁舟古渡正清秋，宝阁凌空翠欲流。骑鹤仙人诗可在，焚鱼学士榻空留。长松乍吼苍虬动，叠浪初翻白雪浮。霜剑磨崖千古色，振衣还上最高头。
朝中措::清代：杨玉衔::昌黎谪宦岭东陲。满县袅花枝。九月秋风垓下，凄凉剑底红飞。羽书军檄火星驰。冠虎噬人肥。孺子沧浪濯足，中流一舸逶迤。
题蒋生墨竹兼寄声吾望隐居 其二::明代：杨士奇::浓比密云清比玉，连枝接叶翠重重。严庄庄上堪深隐，最忆君家阮嗣宗。
次韵答人见寄::宋代：苏辙::封案青山云气腾，天将隙地养无能。窗扉迎署梅将溜，虚市无人冷欲冰。寂默忘言惭社燕，毰毸困睡比春鹰。深知大府容衰病，复值年来蚕麦登。
妍歌::明代：王世贞::今日乐相乐，与君恣游遨。霞车扶飙御，天酒汎星匏。安期羞大枣，阿母荐蟠桃。王子奏玉笙，夫人击云璈。月姊将明镜，天孙奉织绡。双成扶入帐，飞琼脱我袍。千年为一宴，万年为一宵。
感怀诗（四十首。有序）::明代：桑悦::逝日不可追，谁能驻光景。春阳媚花草，荏苒岁华冷。玄凤德未成，飒下丹山顶。路逢清冷泉，徘徊照孤影。¤
夏初临::清代：陆求可::日透丛槐，蝉鸣高柳，碧纱窗户风生。玉骨清凉，迟迟午倦钗轻。含愁斜倚银屏。看双双、蛱蝶多情。黄金槛外，湘妃帘底，不耐闲行。梦沉寒玉，灰冷炉烟，金针闲却，绣线飘零。粉慵朱懒，台前鸾镜空明。泪眼盈盈，伴孤眠、朝燕昏萤。甚炎蒸。追思往事，意冷如冰。
月窗::明代：区越::月映皎皎涵窗扉，中有高人缟布衣。恰尔万缘归澹寂，悠然千古到皇羲。天香影落心斋外，露鹤声闻夕照时。目断罗浮三五夜，岁寒心事更相依。
赠庞郦亭先生二首 其一::清代：方仁渊::卅年清德畏人知，投绂归来两鬓丝。犀首岂为无事饮，虎头终属有才痴。笑谈枕石宜佳客，点缀虞山要好诗。世乱莫嫌竹乐晚，春风杖履步迟迟。
赠友人游太学归东广::明代：黄廷用::折柳怜春暮，调兰爱日长。燕云如点缀，粤树更微茫。双剑冲南斗，孤帆下夕阳。谈经曾壁水，梦寐圣宫墙。
寄徐方伯二首 其二::明代：胡应麟::长啸归来话陆沈，草堂新筑近东林。南州尚忆朱幡度，西洛争传绛帐临。匣底星辰蟠玉剑，床头山水拂瑶琴。探奇莫恋登高屐，飞动蒲轮越水浔。
洞仙歌::清代：高士奇::岩柯嫩蕊，过惊雷先坼，野客山僧惯能摘。筠炉浅、焙缶器重封，初开处，无限早春香色。年时西苑往，赐出头纲，小院宵凉共煎吃。退隐傍江村，药臼茶铛，人事屏、石泉频汲。叹荏苒、年光又尝新，渐蝶粉、穿篱燕泥黏席。
武功阻雨呈康德涵状元三首 其一::明代：郑岳::雍原临古邑，信宿雨淹留。树色沈官舍，溪声傍驿楼。懒吟翻旧稿，暝坐拥重裘。嘉客能相过，开樽一散忧。
寄翁石龟::宋代：潘玙::惯呼风月入毫端，人作神仙以上看。天赋此清梅亦逊，地因所寓稿随坤。符分半刺于今易，诗得全名自古难。洗去淫哇追大雅，能于文海障狂澜。
送张鸣玉赣州知府::明代：杨士奇::北阙捧恩荣，西江戒驿程。悠悠驱五马，冉冉度双旌。政得虔人爱，心如赣水清。崆峒千丈碧，应勒使君名。
陟思楼为雅言先生赋::元代：刘跃::孤坟负卷阿，高楼屹相峙。悠悠陟岵思，岂独霜露履。所思维伊何，严亲不复起。得禄已逮养，捧檄为之喜。厌世忽如遗，千秋閟蒿里。辟踊恨无从，危栏不堪倚。啼乌落月边，归鹤秋云里。焄蒿一凄其，恍惚既觏止。岩岩武姥山，湜湜汶溪水。水竭山可移，我思害云已。
酬介甫还自舅家书所感::宋代：曾巩::旱气满原野，子行归旧庐。吁天高未动，望岁了何如。荒土欲生火，涸溪容过车。民期得霖雨，吾岂灌园蔬。
壬辰避地马鞍山治一枝未就兹春闻儆复于前址搆栖感赋十律 其九::明代：郭之奇::遭人身欲退，适我物皆悠。岩壑澄朝景，风潮变夕流。高深时应接，今古日沉浮。耳目周旋外，馀心尚可求。
送伍御史汝真之广东::明代：邵宝::煌煌岭南节，迤逦过江东。岁月驰驱里，山川感慨中。有天还北斗，何草不秋风。如见王宜学，相思道病翁。
中原民谣 任契丹::宋代：周麟之::任契丹，太行为家千叠山。此山阻绝天下脊，中有义旅蛟蛇蟠。任君本是良家子，身长七尺风姿伟。心怀忠义欲擒胡，誓与群豪揭竿起。时从数骑出郊坰，所向万人皆披靡。不驱丁口不攫金，只取糇粮事储偫。道遮天使夺牌归，佩牌夜易人不知。往来燕赵数百里，徒手不假寸铁持。夜半相逢沃州北，问知南使宁相阨。倡言我辈抱雄图，郎主打围曾狙击。时来左袒奋臂呼，十万儿郎一朝得。劝君努力雪国雠，为我斩取单于头。功成好爵皆君有，金印垂腰大如斗。
送宋玉叔还莱阳::明代：赵进美::长安二月东风回，九门如雾凌晨开。莺花得时自婀娜，笳鼓向暮何啾哀。此时重筑黄金台，莱阳宋子天下才。献书至尊赐颜色，穷巷不扫公卿来。干戈自昔有反覆，神物岂合终蒿莱。忆昨飘零逐渔艇，夜火荻花对清影。一身入世常坎坷，二十为文最遒警。怀古萧条拟《过秦》，开樽感慨歌《哀郢》。难同年少登石渠，稍喜词人称画省。意气何如诗崛奇，世情颇厌官孤冷。白日燕市愁风尘，张镫清夜留故人。我昔结发与子友，十年落魄安居陈。江湖扰扰箭满眼，荆棘月暗生飞磷。昭王寝墓群兔走，千岁松柏摧为薪。狐裘贵人光道路，冲泥瘦马何嶙峋。尺书远至妻孥泣，投策欲去僮仆嗔。巢父钓竿不肯住，仿佛夏云开岛树。灵药神山自渺茫，海鸥野老非难遇。绕陌垂杨黄鸟飞，骊歌踟蹰送子归。天涯双鬓愁摇落，海上浊醪无是非。
癸亥元旦口占::近代：张中行::据案雕虫亦可怜，长门赋易沈郎钱。鞭声不醒邯郸梦，犬去豚来又一年。
杨参政挽章二首::宋代：晁公溯::学海波澜濶，人间爵齿尊。南宫冠多士，东海起高门。请去三公府，归休五亩园。何须篆幽石，天下有师言。
道逢陈玉章::元代：郭钰::山色川光作雨晴，花阴满地啭黄莺。去年酒伴今何在，邂逅陈郎笑独行。
一萼红（寄弁阳翁）::宋代：李彭老::过蔷薇。正风暄云淡，春去未多时。古岸停桡，单衣试酒，满眼芳草斜晖。故人老、经年赋别，灯晕里、相对夜何其。泛剡清愁，买花芳事，一卷新诗。流水孤帆渐远，想家山猿鹤，喜见重归。北阜寻幽，青津问钓，多情杨柳依依。最难忘、吟边旧雨，数菖蒲、花老是来期。几夕相思梦蝶，飞绕苹溪。
晓坐张先生朝阳轩::元代：揭傒斯::朝日照高树，幽人方启关。萧寥尘外事，风叶满窗间。
慧山书院十五咏 其六 海天亭::明代：邵宝::兀坐山亭下，悠然海上天。归墟无尽藏，须记始流年。
白山茶::宋代：许及之::白茶诚异品，天赋玉玲珑。不作烧灯焰，深明韫椟功。易容非世力，幻质本春工。皓皓知难污，尘飞漫自红。
醉吟轩::宋代：邓肃::渊明句法古无有，头上幅巾供漉酒。李白豪篇惊倒人，举目望天不计斗。二子风流不可追，公作幽轩为唤回。长鲸渴兴沉江海，锦囊妙句生风雷。安得一廛在公侧，时时去作孔融客。愁肠得酒生和风，也向毫端写春色。
村中春曲::明代：黎彭龄::春朝骇碧夕纷黄，紫府帘前祝阿香。别馆开筵挥晋麈，外衢散社罢唐装。欲裁广袖鲛绡短，小作填词凤纸长。少妇唇边脂不到，晓来多自醉槟榔。
次韵范石湖田园杂兴诗六十首 冬日十二首之一 其四十九::元代：凌云翰::新居添得屋茅高，梅柳栽成似蜀郊。岁晚归来无一事，小窗闲看鹊营巢。
点史::宋代：张至龙::水草山花各自春，闲居常谨坐船身。忠言似药偏医国，好句如金不疗贫。王霸兴亡难讳史，彭殇寿夭不由人。感来莫计更深浅，祇见苍头换烛频。
高宗皇帝挽词 其二::宋代：李巘::寿历开金筴，皇欢奉玉颜。难谌天道远，忽怆帝乡还。敷德戎夷外，安民礼乐间。功崇超大禹，神穴枕稽山。
南乡子::当代：卢青山::残月已无光，独在东隅守断肠。万里西风千片叶，凄凉，更有孤怀立夜长。短梦漫悠扬，寂寂楼台冷冷霜。纵到重帘灯影下，彷徨，谁为殷勤展绣窗。
竹枝::清代：路遴::石榴裙子曳斜晖，闲弄荷珠水满衣。一曲夜歌风正起，木兰舟上采莲归。
题画 其二 观澜图::清代：缪公恩::涟漪曲曲绕柴门，曳屐携筇验涨痕。数点桃花落何处，试沿溪水觅来源。
和陶饮酒二十首::宋代：苏轼::我家小冯君，天性颇醇至。清坐不饮酒，而能容我醉。归休要相依，谢病当以次。岂知山林士，肮脏乃尔贵。乞身当念早，过是恐少味。
满庭芳（陈觉叟雪中见过）::宋代：王以宁::五十七年，侵寻老矣，小庵初筑林垌。故人相过，喜雪舞祥E648。遍野跳珠溅玉，纵儿童、收满金瓶。明年待，洗光银海，袖手看升平。先生。齐物久，蚁丘罢战，蜗角休征。趁尊前身健，有酒须倾。随分村歌社舞，何须问、武宿文星。忘怀矣，未能忘酒，相与醉忘形。
闻王十八除检讨::宋代：刘敞::沧海有蓬莱，去人初不远。舟车有难到，方士曾空返。闻子骑鲸鱼，姓名已金简。谁云路幽险，但怪波清浅。俯窥紫贝阙，洞视白玉版。神仙岂学致，变化绝微显。乃知淮南药，力可及鸡犬。相望云雾深，冥冥白日晚。
挽待制杨贤可 其一 ::元代：吴当::才逮古循吏，名成初制科。百年存气节，五郡起讴歌。致政冰衔重，题诗秀句多。风流今已矣，洒涕望江沱。
送万彦和佥宪之广东::明代：宗臣::为郎依北斗，作赋重西京。云里金茎诏，愁边沧海行。星文开凤节，秋色动羊城。桂叶双旋转，梅花列戟迎。按章孤岛入，揽辔曲江平。紫气朝看剑，苍梧夜勒兵。回风五岭振，飞雨百蛮惊。潮起鱼龙偃，珠来日月明。罗浮高可立，溟渤远能清。吴楚千戈泪，乾坤竹帛名。纵横粤王垒，慷慨汉臣缨。万里还相忆，寥寥今古情。
句 其九::宋代：李清照::少陵也自可怜人，更待来年试春草。
沧洲程隐君挽诗::明代：李昌祺::翛然万事不关心，日日寻僧傍竹林。雨后幽泉随鹤汲，座中芳醑对花斟。秋风老圃千株橘，夜月虚窗一曲琴。惆怅闽南空谷里，何人还解嗣遗音。
横江词·其四::唐代：李白::海神来过恶风回，浪打天门石壁开。浙江八月何如此？涛似连山喷雪来！
过北塘道中（四首）::明代：高启::未得看春愁不禁，此日聊复试幽寻。行人入村花宛宛，吠犬隔水树深深。
冯朝奉挽歌词::宋代：陆佃::仕宦惟遭遇，神仙信杳冥。老年多感慨，同榜半凋零。附葬铭旌暗，平生信史青。须知玉川子，传后有添丁。
四皓二首::宋代：王安石::四皓秦汉时，招招莫能致。紫芝可以饱，粱肉非所嗜。谷广水涣涣，山长云泄泄。与其贵而拘，不若贱而肆。
闻江南得雨::清代：弘历::吴下昨秋稔，浙灾近呼庚。牵连告籴多，米价卒未平。黄梅今岁沾，早稻担石盈。迩闻夏杪旱，晚田苦久晴。南望伤我民，何时遇丰亨。大吏来奏章，秋霖幸盆倾。高原纵无济，下隰仍有成。稍可救眉燃，安能释心怦。
残春感事十首::宋代：方回::身起真寒士，名成老腐儒。暂时金马署，终世石鱼湖。旧种花犹有，新畲粟已无。傍人忧饿死，吾自典衣酤。
拜星月慢 前题::清代：樊增祥::喜鹊檐楹，流莺庭院，暗湿罗衿玉露。早洗云軿，洒丝丝甜雨。碧梧外、掩映婺蟾一棱，月姊何曾偷妒。笑看天孙，弄鸳鸯双杼。倚垂虹、稳试凌波步。好刍尼、忍把佳期误。一霎两点星萍，又金风吹聚。叹人间、碧海成桑土。偏银汉、万古长如故。剩小花、碧到牵牛，把相思低诉。
次仪真入广陵::明代：李昌祺::细草新蒲绿满洲，人家多住水边头。淮云过雨晴犹湿，江雾凝寒晓未收。老树数枝依野庙，飞花几片在渔舟。谁知客子思亲苦，谩道青霄万里游。
夏日闲书墨君堂壁二首::宋代：文同::归来山中住，便作山中人。冠带亦自闲，累月不首身。散发层岩阿，濯足清涧滨。石藓黏简册，松风堕衣巾。乡里多旧游，不厌过从频。山肴与野釀，待我如佳宾。有召即走赴，爱其爱我真。常巩礼数乖，取问吾交亲。正此一夏乐，忽兹遘萧辰。还愧拥千骑，又走西道尘。
风雨过 其一::清代：郑孝胥::楼中独夷犹，坐阅千帆过。向夕风掀天，何人歌楚些？
少石以实甫唱和诗见示，次韵::清代：丘逢甲::水驲传诗柬屡修，簿书忙里且閒偷。三江此地朝南海，百甓何人运广州。微雨渐催残腊近，寒梅已放故园不？欲寻高处同舒眼，浩浩风烟镇海楼。
雨::唐代：杜甫::万木云深隐，连山雨未开。风扉掩不定，水鸟过仍回。鲛馆如鸣杼，樵舟岂伐枚。清凉破炎毒，衰意欲登台。
送同乡金署正还南京::明代：周旋::封章闻圣主，驰传自南京。身立云霄近，恩沾雨露荣。辞朝初整旆，送别若为情。后夜逢秋半，相思共月明。
自水口入茶山::唐代：李郢::茜茜红裙好女儿，相偎相倚看人时。使君马上应含笑，横把金鞭为咏诗。
赏梅感兴::宋代：白玉蟾::千树梅花明如月，一天月华皎如雪。幽人心似梅花清，梅花亦作如是说。银色世界生梅花，水晶宫中明月华。醉卧月华嚼梅蕊，满身清影乱交加。今夕幽人换诗骨，花月即是诗衣钵。明朝花作雪片飞，花下鹤雏啄苔发。
戏效读曲歌体六章 其五::明代：释函可::炭热盘不觉，炭销盘不知。劝君且住不须去，盘当再热时。
题《夏内史集》::近代：柳亚子::莽莽中原王气黯，嘶风胡马尚南来。伤心二百年前事，遗恨分明赋《大哀》。
禋霈进封一首::宋代：刘克庄::忽得中都讯，纶言下玉墀。名为开国子，实类出家儿。不记操麻卷，犹堪谱荔枝。吾方抽手扳，谷璧欲安施。
与施仁夫、潘湛钧、吴载耀三位南菁老同学于施府茶叙即席感赋二首 其二::近代：孙俊在::旧雨分襟各一方，今朝欢叙又同堂。衰翁窃比退飞鹢，幸得追陪鹓鹭行。
红叶四首 其二::清代：金朝觐::一夜西风万壑声，刁条寒树焕新荣。红楼三面迷花径，紫陌千章近帝城。绚烂不嫌秋意老，暄妍犹带夕阳明。休誇似锦争春色，那识孤松盖已擎。
游幻住庵::明代：文徵明::行行西郭两牛鸣，路转桥横得化城。深巷鸟啼山木暗，清溪日暖白烟生。兴怀往哲悲陈迹，每到空门损世情。坐恋蒲团留不得，碧云回首暮钟声。
题刘叔骥梦游赤壁赋后二首::宋代：赵蕃::江湖知友亦云多，每叹风流奈若何。水落故知当石出，镜中宁惜鬓将皤。
柳絮::唐代：杨凝::河畔多杨柳，追游尽狭斜。春风一回送，乱入莫愁家。
田园乐词四首 其一::明代：林大钦::檐外桃花流水，尊前绿柳薰风。鸟雀自喧村巷，耕桑几处人同。
赠友七首 其三 唐景星::清代：陈熙治::忆昔初入都，有客衣冠随。吾师为我言，汝当师视之。暇日通一刺，饫我言如饴。不怨别君速，徒嗟识君迟。
一萼红 孤山探梅::清代：陈曾寿::荡微阴，正西风料峭，苔屐怯幽寻。岸柳拳鸦，山椒落雁，天画如许寒林。是昨夜、馨魂乍返，渐几树、脂晕破萧森。略损风姿，劫馀池馆，随分行吟。谁折试簪还堕，似抛将红豆，难结同心。萼绿仙迟，云英嫁早，同感春梦沉沉。便勾引、閒愁又醒，者次第、何计遣春深。却又飞霙弄晚，莫辨遥岑。
潇湘八景 其一 山市晴岚::明代：卢龙云::洞远飞晴翠，峰高近蔚蓝。雨馀山树秀，烟净野花酣。市肆帘初捲，溪桥路可探。垆头堪竟日，有客漫停骖。
刘公瑞閒居六咏 其五 琴室松风::明代：张宁::朱弦疏越纸窗明，时有松风绕户生。林谷萧条孤月满，海天空阔片云轻。心閒自悟无弦趣，坐久疑闻太古声。几度夜深诗梦醒，猿啼鹤唳共凄清。
清平乐 风蝶::当代：程滨::宝瓶无数，欲捕清风住。忽化梦中蝴蝶去，永向清风托付。秋来一片荒寒。人间岁岁年年。化蝶今生无望，清风吹向谁边。
归途二首 其二::近代：聂绀弩::雪拥云封山海关，宵来夜去不教看。文章信口雌黄易，思想锥心坦白难。一夕尊前婪尾酒，千年局外烂柯山。偶抛诗句凌风舞，夜半车窗旅梦寒。
秋日漫题::清代：费墨娟::年荒莫谓少馀资，蔬水家风乐自宜。破倦拂笺临晋帖，消闲倚枕诵唐诗。向人羞说愁盐米，任命何须问筮龟。且喜一窗秋色好，橙香橘绿菊黄时。
暮春泛西湖次口号韵呈程待制十首::宋代：陈造::已规觞咏了馀龄，径自无何到大庭。左界何人与调护，酒星移近少微星。
鲜于东之晋伯之子赠诗次韵::宋代：晁公溯::资州太守知衰懒，日日倒床惟睡浓。走送甘鲜三百颗，似君风味喜相逢。
碧牡丹::宋代：李致远::破镜重圆，分钗合钿，重寻绣户珠箔。说与从前，不是我情薄。都缘利役名牵，飘蓬无经，翻成轻负。别后情怀，有万千牢落。经时最苦分携，都为伊、甘心寂寞。纵满眼、闲花媚柳，终是强欢不乐。待凭鳞羽，说与相思，水远天长又难托。而今幸已再逢，把轻离断却。
和吴守赋秋阅之什::宋代：虞俦::秋郊小队暂徘徊，谁信儒门出将才。千骑控弦吴月满，一声鸣角楚天开。赋诗已是夸横槊，看剑何妨更引杯。收取中原报明主，凌烟事业正相催。
以危楼高百尺分韵得危字::元代：顾瑛::楼上笙歌合奏时，湖山当席最相宜。风吹轻袂身疑举，人立飞桥意不危。蜃气欲浮河汉动，秋光已近女牛期。潘郎容易头如雪，且醉花前双玉卮。
和运司园亭 小亭::宋代：孙甫::萧森玉溪南，小亭屹相向。使华双轺车，禅境二方丈。固将物理齐，室隘志自广。松竹周四檐，足以备幽赏。
岱山夜泊::近代：金天羽::穷岛荒湾索酒倾，黄鱼乌鲗晚宜羹。风吹渔艇知潮软，月照盐田觉海明。
便风经雁汊宿荻港是日舟行四百里三首::宋代：岳珂::瞬息四百里，经行三十年。此时真缩地，当日信梯天。岸过人回首，山浮浪驾肩。望尘何足羡，御寇正泠然。
午日高梁桥同门诸君宴集::明代：邓云霄::京陌红尘出郭稀，清江幽竹静相依。拍浮人世浑醒醉，节序他乡有是非。混迹微名惭吏隐，忧时孤剑岂雄飞。江南逐客无消息，一曲离骚易湿衣。
赠大司徒毕老先生得请旋里 其四::明代：林应聚::喜从画省沾光辉，一自投簪愿巳违。黄发迩来看渐少，白驹此去音还稀。时艰莫说宦情薄，身隐仍忧邦贮非。不独属员偏惜别，儿童拥道望公归。
长门曲 其二::宋代：刘攽::君心似明月，月缺应再圆。但令黄河水，到海还上天。
寿南宗东岩四首::宋代：王迈::新阳一信并黄钟，春到分枝若木丛。天为万人生李晟，朋来三寿颂僖公。松林古佛烧香报，粟洞群仙注福同。欲识东岩长寿相，只看台背更方瞳。
少年游::宋代：欧阳修::肉红圆样浅心黄。枝上巧如装。雨轻烟重，无聊天气，啼破晓来妆。寒轻贴体风头冷，忍抛弃、向秋光。不会深心，为谁惆怅，回面恨斜阳。
蒋伯生入关图::清代：顾千里::旧雨颜仍接，前尘首屡回。深嗟荷戈去，剧喜入关来。未碍雄谈在，何能壮志摧。归耕宜辍计，世事正需才。
点头石::明代：何绛::獦獠幡非动，生公石点头。一时捏怪者，流毒在千秋。
贺子忱抱膝庵二首::宋代：韩元吉::红覆薰笼锦不如，万株相倚占春余。小窗睡足花阴里，何似天香下玉除。
烂柯山二首::宋代：释怀古::王质烂柯事，传闻不在疑。百年容易客，一局等间棋。此著有谁见，无言祇自知。石桥南畔路，依旧日斜晖。
送司空神童::唐代：王建::杏花坛上授书时，不废中庭趁蝶飞。暗写五经收部秩，初年七岁著衫衣。秋堂白发先生别，古巷青襟旧伴归。独向凤城持荐表，万人丛里有光辉。
忆秦娥 无题::近代：林庚白::东风歇。池塘草绿春三月。春三月。珠帘卷处，落红似雪。小阑干畔莺饶舌。垂杨树上鹃啼血。鹃啼血。年年岁岁，伤春伤别。
和严谏议萧山庙十韵（旧说常闻箫管之声因而得名次韵）::唐代：吴融::泽国瞻遗庙，云韶仰旧名。一隅连障影，千仞落泉声。老狖寻危栋，秋蛇束画楹。路长资税驾，岁俭绝丰盛。默默虽难测，昭昭本至平。岂知迁去客，自有复来兵。美舜歌徒作，欺尧犬正狞。近兼闻顺动，敢复怨徂征。日出天须霁，风休海自清。肺肠无处说，一为启聪明。
五日和许傅湖亭宴集 其二::明代：李攀龙::青樽临北渚，一为故人开。此事成今昔，浮云自往来。花间携枕簟，镜里出楼台。忽就投湘赋，深知贾谊才。
和移居二首 其二::宋代：刘摰::境物生新趣，蒿榛失旧墟。避尘深户牖，待月广阶除。醉梦飞鸿外，吟怀晚雪馀。相思岁将晏，谁叩草玄居。
为李珏甫悼亡::明代：李孙宸::遥忆安仁赋悼亡，断弦难听凤求凰。愁开绣幌窥秋月，懒卷珠帘任夜霜。梦里似闻归佩响，招来难觅返魂香。残机半就鸳鸯锦，不尽伤情拭泪行。
菩萨蛮（般涉调）::宋代：张先::藕丝衫翦猩红窄。衫轻不碍琼肤白。缦鬓小横波。花楼东是家。上湖闲荡桨。粉艳芙蓉样。湖水亦多情。照妆天底清。
洪造深深柳读书堂图::清代：姚鼐::所居江上宅，春柳万千枝。绿径最深处，幽轩独咏时。微风一以度，好鸟频相窥。忽见古贤意，无言中自知。
寿彭明府退庵 其一::明代：释今无::大智应持世，明珠合走盘。古棠春气密，厚泽邑人欢。笔墨南宫壮，云霞北斗寒。此心无间断，常作万年看。
新秋同文寿承沈懋学文休承许殿卿姚元白黎惟敬集吴约卿高斋得飞字::明代：欧大任::初闻征雁送斜晖，凉夜高斋此会稀。沧海月从危堞过，太行云入小窗飞。狂来每忆莲池咏，醉后还寻竹径归。万里秋风长作客，尊前空愧薜萝衣。
赋石昌言家五题其二白石寒树屏::宋代：梅尧臣::名画不复生，古魂埋地底。技能无所发，骋巧崭岩里。纤纤扫苍林，坡岸分迤逦。近可笔发窥，远若风霾起。遂令众画师，一点不可毁。我今会石家，饮酒酒复美。虽不见绿珠，见此差可喜。愁逢暴谑人，渍墨书不已。
移竹次林英伯韵四首::宋代：林季仲::苍苔斲破斧痕新，移傍颓檐慰病身。见我浑如旧相识，此君端是个中人。孤高自比西山洁，澹泊宁甘南巷贫。梦断啼鸦窗转月，怜渠犹把影相亲。
又六言::宋代：王十朋::笔下何曾有口，囊中更愧无钱。聊把一言赞叹，助成此段因缘。
【正宫】白鹤子::元代：关汉卿::香焚金鸭鼎，闲傍小红楼。月在柳梢头，人约黄昏后。
夏日偶成不复伦次共得廿首复作长山道中故事耳 其十五::明代：王世贞::重权一佩六印，巧宦十至九卿。八十日陶彭泽，福薄苦要归耕。
秋雨::当代：陈永正::入幕搴帏意自轻，何论沾溉有微情。残灯不惜成孤照，小草空怜得再荣。衾上莺花南国梦，车前父老汉时旌。明朝又和滩声咽，忍为离人故作晴。
陪张丞相祠紫盖山，途经玉泉寺::唐代：孟浩然::望秩宣王命，斋心待漏行。青衿列胄子，从事有参卿。五马寻归路，双林指化城。闻钟度门近，照胆玉泉清。皂盖依松憩，缁徒拥锡迎。天宫上兜率，沙界豁迷明。欲就终焉志，恭闻智者名。人随逝水没，波逐覆舟倾。想像若在眼，周流空复情。谢公还欲卧，谁与济苍生。
罗敷媚::清代：潘飞声::朝来悄把红窗启，见汝梳头。见汝回眸。轻卷罗帏挂玉钩。晚来悄把红窗掩，为我句留。为我含羞。道是良缘却种愁。
果山春郊即事七首::宋代：吴泳::花含别墅无边思，水放长渠自在流。别是一般閒富贵，田家那肯让公侯。
春怀次韵杨署令 其二::元代：徐贲::柳条处处线毵毵，只在离亭便不堪。几度看花并送客，暖风晴雨到江南。
偈九首::宋代：释惟清::浮云散尽狂波止，天上玉蟾水底圆。皎洁迥然通湛寂，此时消息若为传。
入西山::明代：施闰章::马首见西山，乘兴陶嘉月。振策峰已纡，扪萝巘逾绝。兰榭耀玉岑，菌阁陵天阙。琪树寒始花，红药蕊初结。披拂散心颜，荣落皆愉悦。暮鸟归岩扉，阴云如积雪。松林息万籁，清响中夜发。樵隐易为欢，市朝性所拙。眷言采芝人，毋使春芳歇。
寄方仲远山人初识兼简刘真白空不空上人::元代：叶颙::一见丰标许不凡，齐梁声律晋清谈。淡如凉月生岩树，莹似骊珠映石潭。二子形容尤酝藉，独夫鬓发已䰐鬖。何当共访烟霞子，共话前三与后三。
寄玉泉大中::明代：区怀瑞::历穷无尽藏，机至为心灵。山鬼常年护，潭龙入夜听。敷衣当洗钵，振锡早持瓶。何限西来意，莲花一瓣青。
途中杂咏四首 其二::清代：金武祥::云树苍茫霁色开，绿波如画水潆洄。篷窗閒凭抛残粒，引得游鱼逐队来。
齐天乐 秋塞::清代：杜贵墀::龙堆雁碛黄云里，摇落一痕残照。曲怨明妃，笳悲蔡女，同是漂零怀抱。牛羊短草，认树秃平沙，路迷飞鸟。故国东南，朔风吹去，梦难到。无端磨盾草檄，傍零钲断角，鼓冷茸帽。马革还尸，羊羹烂胃，身世商量谁好？归期误了，算枉惹莼湖，鸥嗔鹭恼。又换征衣、寄衣人暗老。
梅下吹笛::明代：顾大典::红筵绿酒扑寒香，树树梅花压粉墙。忽见玉鳞飞夜月，自吹长笛坐胡床。
过豫让桥二首 其一::明代：卢龙云::匹马踟蹰度石桥，寒沙古木共萧萧。总缘国士恩难报，留得英雄恨未销。
诸公载酒贺余休致水村农卿有诗次韵::宋代：刘克庄::别无穴隙可鑽窥，常恐冥行践骇机。恰则赐环烦内引，俄然只履已西归。都忘紫禁烟花绕，绝喜青山笋蕨肥。应被水村翁冷笑，争墩未了又争矶。
送蒲元礼南归::宋代：黄庭坚::元礼佳少年，俊气欲无敌。文章诗最豪，溟涨助笔力。三年叶公城，於我固多益。恨无荆鸡材，使君有羽翼。此行省亲闱，彩服耀春色。从容文字闲，固未旷子职。蕲春向鄂渚，曾不三四驿。吾师李武昌，金声而玉德。诚能勇一往，所进岂寸尺。江南後生秀，居多门下客。愿君从之游，琢磨就圭璧。斗酒清夜阑，缺月挂屋壁。鸡鸣马就辔，少别安足惜。人生共一世，谁能无行役。
菩萨蛮::近代：张其锽::此行那是真离别。归期不过三圆月。无奈是相思。心头总不离。兰闺清不睡。料得同滋味。点滴记分明。归时较重轻。
清心镜 治病::元代：马钰::气不通，脚膝患。云母膏，敷贴常常备办。破伤风、要可何如，花蕊石细掺。治心病，清神散。医性僻，附子理中丸弹。灵宝丹、服得太多，
得湖州崔十八使君书喜与杭越邻郡因成长句代贺兼寄微之::唐代：白居易::三郡何因此结缘，贞元科第忝同年。故情欢喜开书后，旧事思量在眼前。越国封疆吞碧海，杭城楼閤入青烟。吴兴卑小君应屈，为是蓬莱最后仙。
畏人::唐代：杜甫::早花随处发，春鸟异方啼。万里清江上，三年落日低。畏人成小筑，褊性合幽栖。门径从榛草，无心走马蹄。
欹枕::唐代：郑谷::攲枕高眠日午春，酒酣睡足最闲身。明朝会得穷通理，未必输他马上人。
八月六日寄邻几诸君::宋代：刘敞::谬为天官属，得与选事亲。略计三百州，绿衣九千人。较材迷长短，守法愧因循。救末知不足，澄源力难伸。诸君备乡老，多士竞国宾。鉴形肖止水，播物参洪钧。解论皆造微，详延必逢真。仰成宽吏责，端本慰吾民。功则太平始，任非百职伦。聚精会冠剑，重钥闷埃尘。寄重地必禁，问迹疏无因。风雨何萧萧，鸡鸣夜将晨。一日如三月，况兹别累旬。
偶成::明代：陈献章::墙角经春卧短筇，千秋塔骨不如公。科头坐转茅檐日，閒看蛛丝荡午风。
董弥大郎中以窗前菊花晨且鲜明午间萎蕤感而::宋代：张嵲::人生朝气锐，兹花亦复然。鲜荣若自矜，低垂如乞怜。平生浙郦路，满谷为谁妍。山深风日美，扬芳被涯边。食饮赖香洁，轻安遗节宣。昔乃寿胡广，由来岂其天。至理竟谁问，三叹秋风前。
石家庄旅舍听雨不眠寄月如兄春泉弟 其二::近代：郭象升::廿年书剑客并州，小技雕虫壮已羞。婚宦匆匆频聚散，功名草草各沉浮。三冬枉自劳臣朔，四海惟应念子由。独拥寒衾不成寐，对床聊复想风流。
春日陪暂中丞饮城北庄晚至东湖草神堂野望感赋::明代：宋登春::芳草春初折，游丝晚正繁。渔樵杨丫岸，鸡犬野棠村。怅望荆门路，凄述楚客魂。酬思留宝剑，还爱赵平原。
摸鱼儿·送座主德清蔡先生::清代：纳兰性德::问人生、头白京国，算来何事消得。不如罨画清溪上，蓑笠扁舟一只。人不识，且笑煮、鲈鱼趁著莼丝碧。无端酸鼻，向岐路消魂，征轮驿骑，断雁西风急。英雄辈，事业东西南北。临风因甚泣。酬知有愿频挥手，零雨凄其此日。休太息，须信道、诸公衮衮皆虚掷。年来踪迹。有多少雄心，几翻恶梦，泪点霜华织。
挽施文叔三首 其三::宋代：赵蕃::资福我跨蹇，智门分命车。那知毕世隔，但惜数年疏。此士岂复有，馀生谁与居。遗文好收拾，骥子记怜渠。
酬刘进之::宋代：陈傅良::冰柱刘叉句，绨袍范叔寒。所亲多物望，相识半人寰。今老犹徒步，吾穷亦厚颜。幽怀真易足，万卷屋三间。
送相里秀才自京至却回::唐代：齐己::夷门诗客至，楚寺闭萧骚。老病语言涩，少年风韵高。难于寻阆岛，险甚涉云涛。珍重西归去，无忘役思劳。
题虞文靖公书所赋鹤巢诗后::明代：高启::玉堂罢直发如丝，华盖当头戴笠时。丁令去来沧海变，人间零落鹤巢诗。
杂咏二首 其一::明代：黄淮::汎汎湖中水，盈盈水上蘋。霖雨激颓波，惊风荡其根。华叶半摧靡，犹能播清芬。惜哉无轻舟，采掇及芳辰。可以供祀事，可以荐嘉宾。堇茶美如饴，蠲洁非所珍。
少年行::明代：高叔嗣::死士结剑客，生年藏博徒。里中夷门监，墙外酒家胡。有时事府主，无使击匈奴。虎颈一侯印，猿臂两雕弧。誓使名王侍，羞闻边吏诛。长驱随汗马，转斗出飞狐。蒲类遂破灭，莎居不支吾。甲第起北阙，蛮邸开东都。岂学骠姚将，椒房仗子夫。
游山和白沙晚酌韵十首 其二 大江::明代：王渐逵::大冈遥合隐回溪，石磴参差紫翠迷。榕叶暗云归鹤误，梅花留月傍人低。村居回集因山转，酒市沽来隔垄提。可是先生归去早，冠裾不点陌中泥。
行宫西门::宋代：方回::翠华东幸缔和盟，从此君王罢北征。宿卫周庐无处所，野人畦菜傍宫城。
梦故人::元代：贡奎::千里万里道，三年二年别。鸿雁去复来，我友音书绝。梦中忽一见，款语情更切。觉来失处所，残釭半明灭。相思各天涯，长夜寒剽冽。风霜草木变，贫贱不易节。中心谅谁知，素月当空洁。
谢高机宜惠纸::宋代：陈造::诗人百用皆草草，文房所储备精好。君家此纸世上珍，肯分嘉惠及此老。女肤腻滑葭膜匀，溪叟捣冰旧疑神。何人袖有善幻手，解蓝田玉山为贫。银光鱼卵人皆重，薛涛小笺才近用。盍自留供凤尾诺，十吏卷舒看飞动。杜郎百幅顾见贻，敢用实腹疗朝饥。囊诗方逐大堤客，快意挥扫播掿辞。策翰墨勋闯宏大，功名逼君方未沬。何当太史牛马走，秉笔特书端有待。
早发宣府::明代：杨士奇::跨马乘舆朝复朝，也拚酣醉也拚劳。携来绿酒看看减，行过青山步步高。
赠刘琨诗 其十五::魏晋：卢谌::纤质实微，冲飙斯值。谁谓言精，致在赏意。不见得鱼，亦忘厥饵。遗其形骸，寄之深识。
次韵赵令铄惠酒::宋代：苏轼::神山无石髓，生世悲暂寓。坐待玉膏流，千载真旦暮。青州老従事，鬲上非所部。惠然肯见従，知我憎市酤。开瓶自洗盏，肴核谁与具。门前听剥啄，烹鱼得尺素。
清明上冢途中杂兴四首 其一::清代：曹家达::云拥江村绕郭斜，棠梨初映小桃花。昨朝麦饭今宵雨，春在人间第几家。
扇子诗::宋代：李石::竹影千林一族，此中孝子门家。释老曾经抱送，诗书便是生涯。
冬至上陵经回龙观::明代：郑岳::初秋尝过此，冬半复重来。景物经时别，年光转眼催。閒庭聊驻马，胜地且衔杯。观阁烟霄接，檐楹斗柄回。琼枝晴带雪，井干昼闻雷。鹤化多年去，龙游几日回。桥山神御路，玄圃帝城隈。翠柏寒逾劲，清泉冻复开。卿云占象阙，阳管候葭灰。煖色舆台喜，明禋薄劣陪。褰幨舒远望，青嶂晚崔嵬。
初夏三首::宋代：王镃::竹鸡啼雨隔林塘，四月山深梅未黄。水近洞门云气湿，葛花开上石眠床。
冬::明代：罗伦::滕六寒无恙，山河信手封。老翁无住著，随意系江风。
樱花 其二::清代：郑孝胥::云停烟活风日鲜，堆花满枝弄婵娟。施朱太赤粉太白，始信微醉由天然。花光如水水欲逝，开到四分方绝世。近前细看更沉吟，休向花间问才思。
王厚颂二首::宋代：黄庭坚::八风动摇人不闲，五羖自鬻鬓毛斑。文章书画当富贵，惟有如今至乐山。
放拄杖睡赞::宋代：释智遇::能所顿忘，佯佯瞌睡。一息不来，百川鼎沸。
自洛入少林寺::明代：孙继皋::行行渡洛水，冉冉入云林。东指三花树，西来一苇心。鹤归缑岭寂，龙卧镜潭深。此处千峰乱，高僧偈可寻。
善权即事十首 其四::宋代：李纲::山崦溪湾三四家，竹篱茅舍暮烟斜。仙村自种田田玉，梅径疑开处处花。近渚冰销迷浴鹭，远村烟暝数栖鸦。年年值雪长为客，对此悽然感岁华。
周表卿尚书挽章::宋代：吕祖谦::奏篇曾用牍三千，晚岁回翔日月边。眼看四朝诸老尽，身兼五福几人全。清台课历遗书在，昼寝凝香旧政传。竹马馆前寒月白，当时辙迹故依然。
酬孟望之次韵::明代：何瑭::忆昔梁园会，怜君意气投。云霄方并辔，风浪复同舟。黄屋空回首，清樽且解忧。贾生如晓事，应不吊湘流。
旅京杂诗::当代：姜军::谁寄京华一段春，太平湖巷久难寻。早知荒草铜驼没，柳絮随风更恼人。
虞美人 题莲花画帧::清代：叶璧华::横塘十里明如镜。描出亭亭影。闲鸥有约在花丛。莫教露房清冷又秋风。探芳归去寻幽梦。隔浦衣香送。淡烟轻晕夕阳红。依约钗光人影水云中。
雪后::宋代：葛天民::冷蕊通幽信，孤山欠几遭。杯因寒更满，句到淡方高。雪滴晴檐雨，松翻夜壑涛。布衾虽似铁，犹念早趋朝。
舟次上海县::明代：袁凯::海上惊风乱鹤飞，千村霜露亦霏霏。清砧自是逢秋起，白骨何由远道归。戈甲只残蝼蚁命，江山终属虎狼威。自怜此日身将老，况复中宵泪满衣。孟阳曰：“可谓气骨高妙。”
予昔过岭而南题诗龙泉钟上今复过而北次前韵::宋代：苏轼::秋风卷黄落，朝雨洗绿净。人贪归路好，节近中原正。下岭独徐行，艰险未敢忘。遥知叔孙子，已致鲁诸生。
赞洞宾像::宋代：叶绍翁::撚吟髭，剑在前。心中月，天上圆。
耕罢偶书::宋代：陆游::新溉东皋亩一锺，乌犍麤足事春农。灞桥风雪吟虽苦，杜曲桑麻兴本浓。老大断非金谷友，生存惟冀酒泉封。莫嘲野饷萧条甚，箭茁蓴丝亦粗供。
清平乐 其十::近代：赵尊岳::梦中芳意。雨滴空阶碎。坐拥罗衾思往事。苦恨韶光如寄。愁听邻院丝桐。雨余残月朦胧。依约两潮声里，低徊五十弦中。
九日寄天童秋林老宿::清代：释敬安::满城风雨动幽思，正是重阳放菊时。遥羡吾师行道处，一株红叶好题诗。
题刘平甫定庵五咏 其二 巢云::宋代：朱熹::入山何所见，云树春濛濛。安知巢居子，避世于其中。
和王学士水车::宋代：蔡襄::星鸟正中春事浓，农夫入田布嘉种。田中白水极瀰漫，鹭翅群骞鱼鬣耸。扶持水车倚塍畔，翻翻龙脊超双踵。日在天中人在野，脱粟未逢心益恐。妇姑晚饷犹德色，童稚伺馀窥馌笼。夏苗欲长苦焦枯，又送微波上层陇。伤哉作劳无早夜，岁终赢馓凡几桶。丰年遗秉尚或歉，一有不登皆散冗。赋田无利从来远，索息严於公上奉。富者不耕耕者饥，役民权枋雄豪总。钱塘风俗本夸奢，上商射利尤加勇。丁男特壮走长街，仆奴意气金衔駷。方春游女湖上行，举首惟愁钗插重。笑汝田家弄水车，何不乘时作光宠。
送渑池崔主簿::唐代：韦应物::邑带洛阳道，年年应此行。当时匹马客，今日县人迎。暮雨投关郡，春风别帝城。东西殊不远，朝夕待佳声。
水村歌::宋代：龚璛::吴中水为乡，人与凫鹥□。□□□□年，黄梅少时雨。农不田畴占洲渚，乡风用锄不用犁，筑塍踏车儿女妻。农家辛苦亦复乐，高低两□□□角。自爱茅檐暖，莫厌社酒薄，□□赛神卜东作。饭牛何必歌，□□尚可著。十年种树树满村，明年养蚕蚕百箔。
亭前柳·有件俥遮::宋代：石孝友::有件伡遮，算好事、大家都知。被新家矍索后，没别底，似别底也难为。识尽千千并万万，那得恁、海底猴儿。这百十钱，一个泼性命，不分付、待分付与谁。
虞美人::清代：陈曾寿::倾城士女长堤道，各有情怀好。梦中池馆画中人，为问连朝罢酒是何因。东风红了西湖水，浓蘸燕支泪。输他渔子不知愁，偏向落红深处繫轻舟。
雨中招同人重集寓斋用香铁雨中偶成韵::清代：黄玉衡::晓起巡檐鸟语稀，湿烟笼处果初肥。荔墙痕滑蜗斜旋，花院香沈蝶懒飞。曲径浮青双屐净，小窗横翠一峰微。所欣浊酒寻常有，旧侣论诗约不违。
晚步::宋代：释道潜::丛薄萧萧朔吹翻，暝鸦辽乱欲投村。江南雪后山无数，林表才分翠一痕。
过东昌驿遇邱诚驿丞 其一::明代：杨士奇::天恩特许暂还乡，忆别乡关四十霜。喜见南来好春色，柳条将绿到东昌。
鹧鸪天 春夜不寐怅然有作::当代：熊盛元::剑敛幽光瑟掩尘，侵阶草没旧苔痕。沧桑变幻棋千局，湖海栖迟酒一樽。衾渐冷，梦难温，菱花空照二毛身。从今收拾名山业，不拜英雄拜美人。
拟张九龄咏燕::宋代：梅尧臣::眇眇双来燕，长年与社违。任从新历改，只向旧巢归。永日当人语，轻寒逆雨飞。自亲梁栋惯，不识海鸥机。
题𪁟鹑::明代：王恭::山禽奔奔好羽毛，翼短飞低恋榛莽。荒原野径薜荔稀，莫惮王孙便飞去。原头八月起秋风，寒菊初花枸杞红。雌雄相随莫相斗，官里频将锦衣绣。
捣练子 春日舟中见月::明代：商景兰::烟漠漠，路茫茫。桃李无言万树芳。百啭黄莺催日暮，白云深处透微光。
乌鲁木齐杂诗之物产 其十七::清代：纪昀::昌吉新鱼贯柳条，笭箵入市乱相招。芦芽细点银丝脍，人到松陵十四桥。
三月某日共肖夫妇并卢出作随意游，随记所历。久不作诗，手拙如脚矣 其四::当代：卢青山::春山鸟啭往相还，剩欲吟诗意已阑。隔岸菜花黄十里，能书长卷地天间。
踏莎行·孤馆深沉::宋代：佚名::孤馆深沉，晓寒天气。解鞍独自阑干倚。暗香浮动月黄昏，落梅风送沾衣袂。待写红笺，凭谁与寄。先教觅取嬉游地。到家正是晚春时，小桃花下拼沉醉。
送贵溪宗人淳赴汀州司副 其二::明代：程敏政::百丈山前道一堂，秋来草树未全荒。传家正学依然在，一脉还应到粤乡。
减字木兰花::当代：汪洋::风声掬冷，暮雨飞垂灯若病。怕忆春深，揖别杨花梦更森。星窥屋漏，难握寒萤光一绺。露湿行人，远涧松明寂寂焚。
孟冬寒气至::两汉：佚名::孟冬寒气至，北风何惨栗。愁多知夜长，仰观众星列。三五明月满，四五蟾兔缺。客从远方来，遗我一书札。上言长相思，下言久离别。置书怀袖中，三岁字不灭。一心抱区区，惧君不识察。
宫词三十三首::宋代：曹勋::郁葱佳气转春风，五色云低驻玉龙。紫府清都天不远，翘鸱浑在翠微中。
赵君宝宣慰别三十五年矣末由再晤近张倩仲实::宋代：牟巘五::毅斋大老除机关报绶，名节尤偏无所尊。曾是胪传第一唱，却留衣付外诸孙。挹挼柳汗初承渥，称泛霞觞共拜恩。尚记吾家多夙契，何当握手得重论。
七十开帙二首 其二::明代：何吾驺::道人身世本浮沤，七十来过苦未休。恋主自嘲同燕雀，服官何用沐猕猴。包胥泪尽邀秦援，王导忧来诧楚囚。白发数行频作计，长驱直北更何求。
写心精舍::清代：弘历::层楼奉神御，精舍构其右。写心则不无，继武诚奚有。言念甫龆龄，何以蒙恩厚。圣顾直注今，敢不勖授受。勤政励渺躬，筹治惠黔首。安内逮厥外，慎始要以久。惟是羹墙瞻，瞠乎益觉后。
月珠寺明月楼::宋代：程少逸::江上群峰泼黛浓，水村烟渚夕阳红。一声啼鸟催耕去，何处龙归急雨中。
七夕::宋代：杨亿::清浅银河暝霭收，汉宫还起曝衣楼。共瞻月树怜飞鹊，谁泛星槎见饮牛。弄杼暂应停素手，穿针空待贶明眸。匆匆一夕填桥苦，不似人间有造舟。
中秋夕::清代：弘历::玉塞广寒宫，人间迥不同。近天惟直北，出海便升东。盈手光堪掬，入怀情自通。轻云如解事，故与作朦胧。
中秋::明代：张弼::南土中秋阴雨多，几回清赏梦中过。月明今夜能如此，星散同寅可奈何。李牧提兵应我念，韩翃得句共谁哦。栖栖似怕嫦娥笑，独坐周台醉叵罗。
用韵送石玉完老师::明代：苏升::文章谁独步，夫子最雄豪。人自西山秀，名悬北斗高。班联惭玉笋，剸割岂牛刀。信宿清风远，旴江一望劳。
梅花引 和赵平原催梅 天下同文::元代：卢挚::绿华缥缈玉无痕。托清尘。拟招魂。放著篮与，懒倦到前村。笑抚高斋新树子，晚妆未，悠悠学梦云。竟日含情何所似，似佳人。望夫君。寒香细月空江上，会有春温。羞涩冰蕤，寂寞掩重门。交下横枝消息动，肯虚负，风流竹外尊。
赠黄典幕修筑堤防::明代：王恭::君不见召公埭白渠，叔敖郑浑功最殊。年丰粒米多嬴馀，闽州属县沧海隅。筑海为田农力劬，炎风赤日秋草枯。漫漫斥卤连荒芜，民饥不足供王租。我公到来人复苏，鸠工筑防备不虞。滨涧严湖水可潴，污邪瓯窭变膏腴。禾黍油油接桑榆，公田有谷兵有储。春风二月花满途，村北村南开酒垆。黄堂白叟但劝娱，驯雉不惊雄哺雏。红莲宝幕莹冰壶，玉树掩映青珊瑚。讼庭无事鞭用蒲，功归令尹名不沽。政成秣马朝京都，便当发轫青云衢。愿作霖雨霈九区，非但小邑蒙沾濡。
答章傅::宋代：苏舜钦::废官旅吴门，迹与世俗扫。构亭沧浪间，筑室乔树杪。穷径交圣贤，放意狎鱼鸟。志气内自充，藜藿日亦饱。不图名利场，有士同所好。南闽章其氏，傅名字传道。清晨闯予门，疏爽见姿表。大篇随自出，烂熳风力老。安敢当所褒，读之俗惊倒。开轩延与语，指亦有深到。半生蹋京尘，识子恨不早。扶疏珊瑚枝，本不自雕巧。当珍玉府中，何故委衰草。秋风还故乡，无或叹枯槁。贵富乌足论，令名当自保。
辛酉端阳节怀人 其二::近代：张鳦生::那堪双鬓如霜白，隔海孤鸿尚不归。吊古怀人吟楚些，骚魂若逐峡云飞。
登岱::清代：顾炎武::尼父道不行，喟然念泰山。空垂六经文，不睹西周年。七十二君代，乃有封禅坛。书传多荒忽，谁能信其然。既尝小天下，复观邃古前。羲黄与尧舜，荡灭同云烟。社首卑附地，徂徕高摩天。下视大海旁，神州自相连。天地有变亏，何人得升仙。遗弓名乌号，桥山葬衣冠。末世久浇讹，孰探幽明原。三万六千年，山崩黄河乾。立石既巳刓，封松既已残。太阳不东升，长夜何漫漫。哀哉一颜渊，独立瞻吴门。疲精不肯休，计画无崖垠。复有孟子舆，眷眷明堂言。庶几大道还，民质如初元。上采黄金成，下塞宣房湍。何时一见之，太息徒潺湲。
偈颂一百零二首::宋代：释绍昙::久雨不晴，高低水平。浸烂释迦鼻孔，淹鳖迦叶眼睛。拄杖子，天造草昧，宜建侯而不宁。豁开正归明如日，扫荡重昏天宇清。
郡中送春盘::宋代：杨万里::饼如茧纸不可风，菜如缥茸劣可缝。韭芽卷黄苣舒紫，芦服削冰寒脱齿。卧沙压玉割红香，部署五珍访诗肠。野人未见新历日，忽得春盘还太息。新年五十柰老何？霜须看镜几许多。麴生嗔人不解事，且为春盘作春醉。
竹堂::宋代：张耒::谁道清贫守冷官，遶家十万翠琅玕。直应流水深相与，不待清风已自寒。学得凤鸣真自许，化成龙去不终蟠。知君何世无来者，可是王郎独与欢。
苦热二首 其二::宋代：宋祁::秋阳昼长不可度，身被单葛如重裘。何当急雨洗天地，坐使清风还九州。
刘琨::宋代：文天祥::中原荡分崩，壮哉刘越石。连踪起幽并，只手扶晋室。福华天意乘，匹磾生鬼蜮。公死百世名，天下分南北。
莺::宋代：薛季宣::绵蛮巧语庆青春，金线低垂柳色新。定自知时厌流荡，归来空谷混泥尘。
句::宋代：卞震::空囊万里客，斜月一床寒。
水调歌头 木芙蓉并引::金朝：王寂::岸柳飘疏翠，篱菊减幽香。蝶愁蜂懒无赖，冷落过重阳。应为百花开尽，天公著意留与，尤物殿秋光。霁月炯疏影，晨露浥红妆。奈无情，风共雨，送新霜。嫁晚还惊衰早，容易度年芳。秖恐韶颜难驻，拟倩丹青写照，谁唤剑南昌。我亦伤流落，老泪不成行。
郡斋书事寄子履::宋代：欧阳修::使君居处似山中，吏散焚香一室空。雨过紫苔惟鸟迹，夜凉苍桧起天风。白醪酒嫩迎秋熟，红棘林繁喜岁岂。寄语瀛洲未归客，醉翁今已作僊翁。
和张阳峰山行诗五首 其四 登岩顶::明代：孙承恩::绝磴扳缘上，凭虚得大观。振衣翔物表，决眦入云端。日落乡心碎，天空剑气寒。莫言虚日力，聊适野情欢。
茶磨::宋代：宋自逊::韫质他山带玉挥，乾旋坤载妙玄机。转时隐隐海风起，落处纷纷春雪飞。圆体外通常不碍，贞心中立动无违。世间多少槐安梦，信手频推为解围。
试陈瞻 其九::宋代：李之仪::十年不去有如何，得少何须较失多。大是驹奴必千里，功名他日莫渠魔。
摸鱼子 龙华看桃花::清代：朱祖谋::懒能探、劫馀芳信，年年閒了游骑。祗林依旧霞千树，娇入上春罗绮。红十里。还一掩一层，淡沱烟光里。东风旋起。悄不似仙源，将家小住，便作避秦计。玄都梦，消与金门游戏。梦回惆怅何世。华鬘天也无香色，说甚道场兴废。空徙倚。怕轻薄芳姿，未省伤春意。刘郎倦矣。任题遍花笺，都无好语，剩溅感时泪。
诰封恭人林太人像赞::清代：曾习经::庆云承光，鸣琚表德。贵而能勤，华兮有实。郁矣兰胸，茂乎芳干。比心蠡斯，流芬藻翰。班班彤管，皇皇紫泥。柔嘉维则，母仪在斯。
寄江子之::宋代：晁冲之::平生江季子，疏懒近忘吾。不啻三年别，如何一字无。烧丹岣嵝令，酿酒步兵厨。二者将安择，功名莫浪图。
天南杂咏十首 其六::当代：陈振家::赤日西沉夜渐凉，茅青成片逐风香。陌阡委曲沿芜草，丘壑高低借月光。明灭萤星飞莽垄，稀微灯火烁农庄。虫歌蛙鼓相随送，一路推敲入韵章。
得博罗信三首 其三::明代：释函可::长边独立泪潸然，点点田衣溅血鲜。半壁山河愁处尽，一家骨肉梦中圆。古榕堤上生秋草，浮碇冈头断晓烟。见说华台云片片，残枝犹有夜啼鹃。
晚晴::宋代：吴锡畴::雨脚风收断，斜阳漏晚天。径芜蛙张王，花霁蝶轻儇。画思平林外，诗情步屧边。无山将亦隐，底用买山钱。
龙渊::宋代：郭印::脩竹不知数，云藏小渭川。亭沼经营初，观者日骈阗。耆旧为我语，中有一龙渊。时时见怪象，吐气如长烟。渔人或舣舟，樵牧不敢前。兹实总角时，耳聆父老言。相携示其处，止水涵青黫。沈沈不见底，似有蛟蛇蟠。我时心语口，龙岂居其间。江湖非不广，而此栖蜿蜒。有无未可知，疑信空相传。皇天傥困汝，时至须腾骞。沧溟可以家，一徙窟宅悭。变化作霖雨，涤荡骄阳愆。
种竹二首 其一::明代：释函是::丹霞多异木，筼筜别一山。常恐绿阴短，分植诸岩端。天帚不可偏，横扫碧空烟。碧烟无尽时，此帚天门悬。阳屿有平石，名之为仙坛。方广十丈馀，四围青琅玕。风来动遐音，宫商自成弹。相传羽化人，石上去不还。洁净无尘箨，至今空盘桓。我非爱方士，爱此清风寒。敢效李卫公，日报竹平安。
南明山宝相寺十五题 其十三 锯解峰::宋代：释显忠::苍山巍不倚，中裂势难图。始铸阴阳锯，谁开造化炉。藤摇疑落屑，树折若分符。漏出飞泉影，长垂一带孤。
暇日意行姑射山下奉借遁庵先生山堂听雨韵简诗社诸君::金朝：段成己::散策步幽岩，所遇良可喜。恋恋蝶绕衣，涓涓泉入耳。俯仰天地閒，一物莫非已。暄妍坐阅春事芳，飘飘思与春风长。呼童置酒饮花下，风来满袖携花香。白白红红纷涧谷，恍然身世如河阳。东风吹落山头雨，山鸟催归共人语。拂苔便欲枕流卧，却恐傍人笑孙楚。眼看六合尘土满，归袂翩翩去何所。乘风更拟淩清空，人閒无处寻方蓬。
句 其一::宋代：张瑰::洲围淮口江形狭，亭上石头月色多。
送赵宗鲁之河间别驾二首 其二::明代：胡应麟::十载明经擅草莱，青云摇曳佩刀来。名家旧识中丞后，佐郡仍推别驾才。拥盖日华流汉殿，抽毫霞色动燕台。应徐咫尺南皮近，彩笔雄章次第裁。
立春日集杜句::宋代：高斯得::春日垂霜鬓，江村乱水中。偷生长避地，愁坐正书空。乞米烦佳客，应门试小童。布衾冷如铁，长夜岂堪终。
曾无疑::宋代：周必大::荼蘼殿春枝满霜，卢橘熟夏今乃黄。弹丸煌煌照坐光，老叟惊诧见未尝。客言采果孟冬月，剖竹为符带苍雪。包之赫蹄满贮中，缠以丝枲外合节。或藏绿豆因醉翁，或杂寸膏仍缄封。三说未识将谁从，但觉色香新摘同。分甘安能与众乐，秘方何惜都传却。已誇指下石化金，仙指并求君勿噱。
和邓牧谦社日郊行::元代：刘诜::春风辋川花，社日浣溪酒。百年少旷怀，四海几佳友。马蹄破莎泥，舆影掠桑亩。交深主忘宾，句逸心应手。流水清绕庐，好山秀当牖。幽寻既有会，剧语不知久。抚卷如同游，不待接踵肘。妙哉蓬莱音，三叹得希有。
拟寒山寺 其一一一::宋代：释怀深::有求皆是苦，众生须要求。因名忘性命，为利起戈矛。不足无时足，知休真下休。死生呼吸至，无人替汝愁。
虞美人（九日和董彦远）::宋代：谢薖::金钗尽醉何须伴。萸糁浮杯乱。黄花香返岭梅魂。好把一枝斜插、向乌云。坡词欲唱无人会。桃叶知何在。与君同咏一联诗。但道老来能趁、菊花时。
减字木兰花四首·初至清溪除夕 其二::当代：汪岳尊::相逢邻叟。道我容颜还似旧。患难余生。剩有冰心未染尘。同侪三五。大节平生齐出处。义不帝秦。东海相期矢此心。
颂古一百首::宋代：释智愚::有力量人终是别，等闲垂手便相应。如何夜半扶桑日，推上须弥最上层。
茂林居士忆琴百二绝句 其七十三::近代：吴玉如::红埋翠陨恨成痴，更有清词付阿谁。莫向者番惊瘦损，玉郎心病已多时。
和友人春日即事::宋代：文彦博::小院闲扃煦日长，静探琅简事虚皇。依依柳荫银塘暗，习习风穿玳押凉。碧合暮云连础润，绿攀奇树透怀香。蒙山近得脩真诀，辟谷常餐太乙粮。
春日山居戏效松陵体六首 其四::明代：王夫之::夭桃十树柳千条，诅雨迎晴意两消。活影玻瓈沈曲沼，吹香靺鞨糁平桥。游龙依藓红鳞密，鱼虎分波翠晕摇。莫厌溪声喧午梦，乘流初好泛诗瓢。
蒲圻道中::明代：田登::湘江风露引征车，入岫穿林玩物华。山水禁宽无贡赋，翠微烟密有人家。雨舂春稻黄云熟，日照飞泉白练赊。何处一声樵牧笛，飞飞落尽野棠花。
风流子 和留仙::清代：秦宝寅::当年人隐约，桃花路、青鸟信悠悠。想敲断玉钗，丁香缄恨，渡来银汉，豆蔻含愁。如今见、华灯催按曲，斜日看梳头。著意矜持，低鬟轻笑，自然风度，无语凝眸。泰娘桥下路，归时应、不忘曲院重楼。更记酒阑调瑟，烛暗藏钩。怕横塘梦断，锦书难托，山香舞罢，翠钿谁收。待到梅花如雪，一半春休。
遣怀::清代：王希玉::欲从乡语得乡音，南社东安几访寻。还读我书谁把卷，曾相识燕或巢林。怀中置印无人识，江上钞诗待客吟。到此始知邮电贵，家书足抵万黄金。
忆旧述今，次晓沧见赠十绝句 其六::清代：丘逢甲::海国诗坛旧主盟，登台坐对玉山清。斐亭钟绝风流散，落日寒芜赤嵌城。
拟长吉十二月乐辞::宋代：周密::阿房守宫血，太液鸳鸯汤。新萤小扇轻，老艾生罗香。铸月为君寿，压雪为君醉。波底吟饥龙，菖华一千岁。
巢王座韵得馀诗::隋代：薛昉::平台爱宾客，缝掖齿簪裾。藉卉怀春暮，开襟近夏初。嫩枝犹露鸟，细藻欲藏鱼。舞袖临飞阁，歌声出绮疏。莫虑归衢晚，驰轮待兴馀。
梦游洪山寺::明代：管讷::不到东岩阁，重来又一年。无缘能离俗，有梦只栖禅。客坐茶香里，僧行竹影边。夕阳天未晚，幽思满归鞯。
挽兵部卢侍郎渊::明代：金幼孜::经年不见卢兵部，忽读铭文泪满颐。事业巳为当世重，忠勤赖有圣明知。浮云流水都如梦，南浦西山总是思。一剑未酬知己愿，忍歌楚些送孤儿。
浣溪沙四十四首 其四 看梅::当代：崔荣江::欲拭缁尘看镜花，恨无君手饰簪斜。今年依旧去年嗟。时节不堪开柳眼，侬心无奈系梅芽。偏生又雪把红遮。
馀兴::明代：程敏政::半日登游兴未阑，晚山凝绿更宜看。少年突马春沙细，老子呼牛夕照残。今我却能销酒劵，几人犹未了诗丸。笑谈一任渔樵怪，此乐平生亦自难。
李宫人琵琶引九首 其七::元代：王士熙::瑶池高宴奏清商，偷得蟠桃带露尝。莫道仙凡便成隔，时时青鸟向人翔。
晚钟::现代：马一浮::吾学如上壁，君学如捕风。若非程伯子，谁解勘荆公。
六月晦日作::宋代：陆游::长夏忽云过，徂年行且休。川原方渴雨，草木已惊秋。露蔓晨犹泫，风蝉暮更遒。明窗对清镜，世事判悠悠。
年老逢春十三首::宋代：邵雍::年老逢春雨乍晴，雨晴况复近清明。天低宫殿初长日，风暖园林未啭莺。花似锦时高阁望，草如茵处小车行。东君见赐何多也，又复人间久太平。
清平乐::明代：莫是龙::春光已半，无语空肠断。亭院落花脂粉乱，扫却坐来还满。玉关消息难凭，机头锦字初成。愁似故园芳草，东风一夜还生。
偈颂一百二十三首 其九十六::宋代：释普度::清明前，寒食后，花雨漫天云满岫。谁家小犊力未完，但知逐队随群走。阿呵呵，索头只在翁翁手。当机一掣掣断时，野犴便作师子吼。
太皇太后阁春帖子::宋代：赵湘::位历三朝重，风行四海深。坐将仁厚意，潜助发生心。
兰氏晚节轩 其一::金朝：段成己::几年会计屈微官，五斗才堪给酒钱。野鹤风标寒愈峭，岩松节操老方坚。石肠未省随时转，铁面何尝与世妍。回首风烟三径晚，典型当作画图传。
渔家傲::宋代：吴某::鶗鴂一声初报晓。
元日卧病::明代：许相卿::瘦骨栖迟榻欲穿，春风被野独高眠。纷纷过眼人疑梦，兀兀支颐象入玄。如愿漫陈儿女语，履端遥祝华嵩年。冥冥元化吾谁诘，深拥皋比理绝编。
至家以山中所得松实万年松分遗友人翌日皆见过请谈所遇）::明代：王履::偶携山物馈诸公，明日都来问所逢。心口未曾期吐露，图诗先已解形容。玎玲环佩高低涧，缥缈簧笙远近松。正御风将还白鹤，忽随云又上苍龙。当门攒秀青巉绝，绕屋流阴素叠重。岂念颓龄蟠鼠思，故将奇遇送萍踪。虽难似我飘翩步，还可平君蒂芥胸。语罢忽通南郭子，不知宾主更何从。
三月十三日夜五更闻杜鹃时成父欲入浙因赋六章章四句以送之::宋代：赵蕃::不如归去，苍山茂树。独胡为乎，空此号謼。归去来兮，斯言可师。我今已归，胡能不知。不如归去，春且云莫。山中之乐，岂同岐路。归去来兮，言发动随。古之逸民，舍陶而谁。不如归去，载丁载宁。劝子勿去，子宁我听。不如归去，子宁肯住。归去来兮，早歌式微。
和陈正言谠题尊贤堂二首::宋代：谭景先::孰识东坡第一仙，谪来儋耳久悠然。潜心学易忘忧患，筑屋闲居度岁年。兴遣不为哀屈事，情高尝见和陶篇。拜公遗像浑如在，曾与乡人恭敬贤。
魏京诗 其十四::宋代：刘敞::皇曰卿士，圣考之德。允于孝思，孝思惟则。
友人燕聚相约鱼韵遥寄和轩二首 其一::当代：张力夫::白鹭洲头好读书，青原河畔可观鱼。此时无暇生遥羡，入夜飞花盏不虚。
孟津岁晚十首::宋代：宋庠::大室东南望，分明鸾鹤飞。何尝无路往，自是有心违。隐谷松声淡，仙区药甲肥。行年六十一，非外更知非。
大司马丈量移南司空屡疏乞归不允忽报大捷喜而集杜::明代：唐伯元::闻道河阳近乘胜，初闻涕泪满衣裳。苍花不晓神灵意，扶颠始知筹策良。殊锡曾为大司马，老儒不用尚书郎。朝廷衮职谁争补，正想氤氲满眼香。
曾端伯自承移帅川口有怀风旨无便附信忽领教::宋代：曹勋::衣袽先九润，此日上瞿塘。风月动官柳，旌旗开蜀疆。诗坛凌李杜，政绩过龚黄。追诏知非晚，肯令生智囊。
月夜同诸友归自徐村::明代：石宝::驱马临高台，月色莹如镜。众星吐寒芒，东方横斗柄。宇定光自发，林深鸟相庆。驴思栈豆鸣，人有归风咏。吾曹际明时，为道俱希圣。贫同一瓢颜，贵比万钟孟。所重在操存，原思果非病。譬彼道边木，枝柯何枯硬。白日发荣华，春条渐繁盛。吁嗟枯易荣，岂不由正性。飞云无长停，流电无久映。今我不驰驱，岁月忽欲竟。
诗一首::宋代：侯延庆::云来万山动，云去天一色。长啸两三声，天高秋月白。
上山杂兴 其五::当代：陈振家::嫁与山林当靠山，持斤伐木翠崖间。蹈云恍似临仙境，涉峻艰于过鬼关。使劲骤生关圣面，移肩时现判官颜。而今尽拜先贤赐，学罢神农学鲁班。
送张观归袁州::唐代：李嘉祐::羡尔湘东去，烟花尚可亲。绿芳深映鸟，远岫递迎人。饥狖啼初日，残莺惜暮春。遥怜谢客兴，佳句又应新。
季秋入城郡入迎鲍王有感::宋代：陈著::满城呵道涨黄尘，仪卫森严亚玉宸。幕帟游魂勋阀旧，鼓笳杀气谱家新。西风儿戏知何世，末俗民心只有神。兀坐僧窗增感慨，梁公已矣更谁人。
减兰·题三游洞六一题名、山谷题名墨拓 其一::近代：梅冷生::江程入蜀。文采风流追往躅。滩转峰回。古洞何年问劫灰。楚天无语。可惜题名人已去。万古精灵。不许狂涛近石扃。
闻雁有感::清代：徐搢珊::悲闻江上雁声残，袖掩双眸泪暗弹。霜信未经先折翼，不曾入耳已心酸。
壬子秋过故宫十九首 其十三::明代：宋讷::万年海岳作金汤，一望凄然感恨长。禾黍秋风周洛邑，山河残照汉咸阳。上林春去宫花落，金水霜来御柳黄。虎卫龙墀人不见，戍兵骑马出萧墙。
园中四时歌 其三 秋::明代：胡应麟::偶约南邻二客，扁舟湖上从容。不省停桡何处，秋光万顷芙蓉。
夜宿山家::明代：郭谏臣::车马劳劳日已斜，仆夫指引到山家。园蔬细摘时频进，村酒新篘不用赊。片月近人寒弄色，孤灯对客夜生花。山翁醉问家何处，惭愧吴门学种瓜。
离冀州马上示赵湜::宋代：刘摰::马蹄轻滑背城闉，广陌朝晖健醉魂。暑气泛清怜小雨，木阴环翠羡名园。宦游淹薄风尘熟，时事侵凌耳目昏。独有空愁慵病客，肯来吟啸伴南辕。
十二月二十四夜作::近代：黄浚::还家去国意纵横，撼屋霜风欲四更。远札那堪伤骨肉，痴儿畴可共功名。兵深北地终无雪，春入沧波不放晴。人事天时两如此，所哀何必让兰成。
黄元肇江山风月阁::宋代：徐经孙::江山到处堪图画，风月无边自古今。但要清明如外境，便分动静即吾心。坡仙取用原无尽，康节登临岂浪吟。天理流行须体识，莫将嘲弄费光阴。
答李子长雨中遣怀 其三::明代：张吉::翛翛万竹禅龛，冉冉孤云石壁。不是鼾声若雷，怎得先生消息。
颂古一○一首::宋代：释子淳::荆山美玉何须辨，赤水玄珠不用拈。罔象无心黄帝重，卞和有智楚王嫌。
鹧鸪天 与袁道冲游石老人村，口占::近代：黄公渚::沙口重来已十春。丹枫策策迓车轮。云开雁路霞舒绮，波撼蛟宫浪卷银。形痀偻，骨嶙峋。风晨雨夕阅千尘。天荒地老无穷意，独立苍茫石老人。
公实公衍伯仲相访云木犀再花香橘新摘也并以::宋代：李石::桂屏立壁杳难攀，画舫层层碧玉栏。未觉香风披蕊晚，向来白雪避花繁。秋深犀子仍奔殿，夜迥珠星得走盘。二妙沓来成伯仲，恨无琼玖出毫端。
句 其二::宋代：张载::若要居二宅，先须入礼门。
鼓瑟曲有所思::南北朝：王僧孺::夜风吹熠耀，朝光照昔邪。几销蘼芜叶，空落蒲桃花。不堪长织素，谁能独浣纱。光阴复何极，望促反成赊。知君自荡子，奈妾亦倡家。
寓适::宋代：释居简::收雨岭云随所住，含风渊水偶然回。虚怀任性如云水，閒里徒将日月催。
复与弟饱因忆少时文酒之乐今褚菘塍国录吴和村二尹吴思亭别驾浦又垞明府胡仁圃孝廉徂谢久矣感而有作::清代：沈濂::刘伶嗜酒颂酒德，此中真意犹未识。荷锸青山随处埋，如何不葬陶家侧。吾曹剧饱自天性，少喜酣呼老犹盛。糟邱曲垒纵酒兵，潜虬玉柱喧觞政。古人乐酒开芳宴，无故兴嗟几相见。欢娱痛醉极淋漓，感慨悲歌多眷恋。蜡花摇摇夜迢迢，此时侑坐非管箫。长吟击节殊错落，短发顾影霜飘萧。杯行到手莫停手，少壮交游今在否。墓门乔木半苍烟，昔年跌宕同文酒。酒酣意气皆千古，春梦无痕渺何许。眼前有酒不自釂，后世谁浇赵州土。
登西马坞::明代：王鏊::一上高山望五湖，云飞尽处是姑苏。人家隐隐烟中有，帆影依依天际无。俯仰两间双短鬓，往来千古一蘧庐。仲淹自是多忧者，廊庙江湖恐未殊。
清平乐 其五::清代：樊增祥::池塘烟锁。细柳金荑亸。春色恼人无一可。燕子梅花相左。无聊自检残书。软裘犹殢温垆。一夜小楼春雨，杏花消息何如。
挽道士::明代：王恭::云卧山房秋草青，步虚声断月冥冥。凄凉行到空坛上，拾得松间旧鹤翎。
南乡子::近代：顾学颉::杜牧三生。似曾乳燕最殷勤。万种撩人春意绪。休误。宠柳娇花迷应住。
江神子 新柳::清代：杨继端::柔情不断恁年年。小池边。曲栏前。谁撚丝儿、搓得绿阴圆。逶迤六桥桥畔影，宜带雨，更拖烟。纤腰齐舞斗婵娟。糁香棉。别离天。无那春愁、三起更三眠。不是东风偏爱尔，真袅娜，受人怜。
喜宗兄端叟再会武林还暨阳二首::宋代：方回::兵间曾脱死，不意各年高。未觉才全尽，犹能气颇豪。有诗尝互看，无酒可同遨。吴越相思梦，谁云隔夜涛。
春晴::宋代：曾几::青春挽留渠不住，白发抛去吾安能。东风送汝一杯酒，从此闭户真同僧。酴醿芍药待判断，腰鼓横笛当施行。奈何但效鹁鸠辈，竟日讨论阴与晴。
大热五首 其二::宋代：戴复古::左手遮赤日，右手招清风。挥汗不能已，扇笠竞要功。南山龙吐云，腾腾满虚空。一雨变清凉，万物随疏通。向人无德色，大哉造化工。
送陕州王司马建赴任（建，善诗者）::唐代：白居易::陕州司马去何如，养静资贫两有馀。公事闲忙同少尹，料钱多少敌尚书。只携美酒为行伴，唯作新诗趁下车。自有铁牛无咏者，料君投刃必应虚。
次韵酬宋玘六首 其四::宋代：王安石::远迹荒郊谢俊豪，春风谁与驻干旄。故交重趼恩何厚，新句连篇韵更高。美似狂酲初啖蔗，快如衰病得观涛。久知坏冶成天巧，岂与人间共一陶。
官舟上富池二首 其一::宋代：董嗣杲::富池溯流上，险在登官船。浮动不堪伏，薄命危丝悬。枫叶舞片轻，芦花袅漪鲜。晚景自可写，肯想涛头颠。
寻梅歌::明代：成鹫::野水断桥下山路，东风自来僧自去。四望无人不知处，笑倚寒皋问枯树。枯树欲枯枯不能，化作前溪一段冰。相逢无语秘香色，骨格神仙心老僧。老僧踏花如踏雪，老僧见花如见月。此时欲辩两忘言，仰首高天搔白发。
寄题兴国倅厅湖山伟观楼::宋代：陈杰::华表归威可手攀，新亭风景落眉间。千年宇宙千年事，万里湖山万里天。庭蠡水来仍水落，衡庐云起复云閒。古今只在斜阳外，安得凭高一破颜。
圣母皇太后万寿诗 其九::清代：福临::日暖莺花满御阶，慈恩肇祉庆无涯。群趋环佩容光盛，迭奏笙镛律吕谐。瑞并流虹天不偶，祥符梦月兆偏佳。女中尧舜今重见，华祝惟应颂有斋。
木兰花令 感旧::清代：石洢::当年走马青溪路。长剑短衫肝胆露。逢人不唱远将归，结客唯歌君莫舞。如今寂寞蘅皋暮。渺渺孤云迷去住。无情皓魄又团圞，应照昔年沽酒处。
封氏野老留饮看白兔是晚微雪::宋代：李彭::封老朱颜在，髯髯已白须。酌醪招倦客，唤妇煮肥鲈。玉兔君家有，银罂客舍无。醉馀看舞雪，未觉客情孤。
后夜无月::明代：吴宽::月向圆时正好看，浮云入暮故漫漫。阴晴明日真难料，用舍平生只自安。天上无人收倒景，海东何处溢清寒。虚檐不碍长松树，独坐胡床到夜阑。
呈饶座主侍御::明代：王邦畿::平海迢迢不动澜，梅花开后雁声残。上书夜听金门诏，补衮人传铁面官。待露蕙兰皆有色，经霜松柏不知寒。兴朝疏草青天上，明月盈盈万里看。
灵松歌::唐代：齐己::灵松灵松，是何根株。盘擗枝干，与群木殊。世眼争知苍翠容，薜萝遮体深朦胧。先秋瑟瑟生谷风，青阴倒卓寒潭中。八月天威行肃杀，万木凋零向霜雪。唯有此松高下枝，一枝枝在无摧折。痴冻顽冰如铁坚，重重锁到槎牙颠。老鳞枯节相把捉，踉跄立在青崖前。有时深洞兴雷雹，飞电绕身光闪烁。乍似苍龙惊起时，攫雾穿云欲腾跃。夜深山月照高枝，疏影细落莓苔矶。千年朽枿魍魉出，一株寒韵锵琉璃。安得良工妙图雘，写将偃蹇悬烟阁。飞瀑声中战岁寒，红霞影里擎萧索。
圆珠积翠::明代：张一旸::地形非合浦，山势俨如珠。宁分江妃佩，得自鲛人无。雨收青髻见，云罨翠凝图。由来明月照，远挂北城隅。
范蠡祠二首 其二::宋代：萧立之::载得蛾眉共五湖，风流应是阿甄如。越王不作曹瞒语，杀贼今年正为渠。
醉蓬莱（书院延桂有集，不及与）::宋代：李曾伯::自鹫峰曾见，金粟如来，犹有英烈。碧玉琅玕，点缀碎琼屑。不御纷华，独餐沆瀣，比众芳殊别。好向凉宵，无风无雨，宜露宜月。身在山中，名香天下，全似幽人，一种修洁。解使多愁，对此亦纾悦。绿绮窗前，乌云鬓侧，休为玉人折。剩赋新词，满倾佳醑，为成三绝。
平林庄过孙悫民处士园作赠::清代：林占梅::寂寂柴门短短篱，群山环绕水涟漪。花因露润香生座，竹到春深翠入池。静院谈心閒品茗，虚窗抱膝畅评诗。翛然顿觉尘襟净，栖隐真惟此地宜。
兴化吴宰商卿来书::宋代：袁说友::百里报消息，一缄劳寄驰。但知怀旧切，犹恨得书迟。儒者可言政，怀邦当易为。问君安否外，别后几篇诗。
句::宋代：桂如琥::云气有时迷洞口，尘埃飞不到胸中。
十九秋 其十一 秋渔::明代：成鹫::华亭人去后，湖海几经秋。留得一竿竹，閒来坐钓舟。百年参水鹤，一笑狎沙鸥。相劝桐江老，青蓑换黑裘。
昭君曲::宋代：姚宽::汉宫深锁千蛾眉，妒宠争妍君不知。昭君自恃色殊众，画师忍为黄金欺。当时望幸君不顾，泪湿花枝怨无主。一朝按图聘绝域，慷慨尊前为君去。萧萧车骑如流水，惨澹风沙千万里。昔年公主嫁乌孙，妾身况是良家子。自嗟薄命无归路，弱质安能事强主。可怜宫锦换氊裘，忍变故音作新语。马上琵琶送将远，行路闻之亦凄断。寄书空怀雁南飞，只有怨歌传入汉。汉家失计何所获，羽林射士空头白。白璧骏马无时无，倾国倾城难再得。
无题 其十::明代：徐熥::玉殒珠沉思悄然，明中流泪暗相怜。常图蛱蝶花楼下，记刺鸳鸯绣幕前。祗有梦魂能结雨，曾无心胆似非烟。朱颜皓齿归黄土，脉脉空寻再世缘。
嘲解十首::宋代：王迈::霸者成功如彼卑，孔门童子耻称之。尽伦大舜斯为至，有过周人公说宜。古者责难诚意切，今人逢恶大经隳。若教新语宜垂世，可废八章棠棣诗。
和遁泽惠豆粟韵 其一::宋代：王柏::民曰同胞岂异根，万殊皆自一本分。烧萁舂粟不忍听，诗翁感慨何忧勤。我有儿拳莲实中，共房𧥄𧥄笑秋风。平铺春色殷勤种，终鲜它年又怨公。
次韵唐太博重过西湖::宋代：史浩::红尘汩汩解穷年，试说西湖思豁然。上下层楼涵倒影，联翩飞鸟没寒烟。未须梅萼催诗兴，长有春风在日边。安得扁舟去招隐，云窗相对听鸣泉。
柳烟二首 其一::清代：徐庭翼::溪畔谁家放晓烟，如丝如缕绕前川。多情最是东风好，吹上青云触碧天。
梅雪堂::宋代：郑会::素心甘澹泊，秉节性贞固。开堂抚垂云，徘徊阅嘉树。孤根倚绝壁，清光更回互。生平铁石肠，不受纤尘污。雇结岁寒盟，相依共迟暮。
赠木西僧::清代：牛焘::紫氎架裟四十年，山林尘市各随缘。酒倾竹叶供花醉，榻倚松云傍鹤眠。早觑菩提非是树，从来老佛不参禅。呼卢又逐春城去，开遍碧桃犹未还。
冯郡丞汝言入计暂还海口吴郎中峻伯沈参军子刚出饯同赋得山字::明代：谢榛::岁暮长安送客还，驿亭疏柳不堪攀。星轺欲发仍呼酒，春草相期一解颜。陌上清霜迎剑舄，笛中明月动关山。海门冻合三吴舫，此日冯唐鬓易班。
新霁::清代：荣光河::层檐滴新雨，隔岸响奔泷。绣石苔阶碧，衔泥语燕双。帘开风动竹，人静鸟窥窗。霁景登高得，遥钟听晓撞。
礼斗台::明代：王世贞::斗柄横斜河汉微，轻风欲袭五铢衣。钧天一派初收响，摘得金盘玉露归。
遣怀::清代：林占梅::鹧鸪声里尽荆棘，几度欲行行不得。辜负名山滞浪游，神情惨淡无颜色。床头欲置少文图，触景生情频转侧。嗟余生晚值时艰，关河万里悲风寒。何时特出披云手，歼灭豺狼类屠狗。王道平平汗漫游，贮满奚囊诗百首。千寻峭壁落云烟，准备兔毫大如帚。
雪后::元代：周权::野梅香暖雪初晴，客子离居意似僧。欲策陈玄供醉帖，砚寒犹带夜来冰。
奉和张少泉世丈 其三::清代：曹家达::功名滚滚烂羊头，急难谁从借箸筹。安得上池起废疾，可怜顽铁铸神州。偶缘禽鸟知时变，薄采芳馨感路脩。一卧乡关朝市改，名心宦况两悠悠。
复次前韵 其七::明代：江源::宝髻慵簪石竹花，温泉分得洗铅华。舞衫歌扇都抛却，拟向君前请出家。
吕梁洪::明代：陆深::青山夭矫如渴龙，堕地直走河流东。岸崩谷应气犹怒，其下必有鼋鼍宫。舟人估客尽回首，篙师舵手俱神工。人言大险亦大胜，如此江山须画中。宣尼南游鬼物出，伯禹东导神灵通。天地何心世多故，刘项曹吕皆豪雄。圣皇恃德不恃险，万里衽席歌同风。我来其间正初夏，片帆遥映斜阳红。风幡前麾影接岸，水槛下视波连空。肩舆十里据高坐，始信静处观无穷。
沁园春 余卧病澄江不能应试主者颇难之竹逸为经营良苦乃始得请归来作此自嘲并以申谢::清代：陈维崧::罗隐江东，老署秀才，不幸似之。怪自负上流，偏搜兔册，曾称男子，却溷牛医。壮不如人，老之将至，那更空墙病马嘶。归去尔，尽嚇人腐鼠，笑我醯鸡。纷纷路鬼相疑。疑小敌当场胡怯为。谢主臣不敏，怯诚有是，明公垂谅，病亦非欺。颜子屡空，伯牛有疾，合受先生谴责词。真穷矣，幸江城恰遇，鲍叔于斯。
收边季德书::元代：郭钰::门外蓬蒿一丈馀，病贫无怪故人疏。午窗独领松风坐，细读边郎寄远书。
客陈园二首 其二::宋代：释元肇::客来日日待花开，待得花开客又回。未肯尽情皆吐露，似应留客少徘徊。
高士咏。柏成子高::唐代：吴筠::大禹受禅让，子高辞诸侯。退躬适外野，放浪夫何求。万乘造中亩，一言良见酬。俋俋耕不顾，斯情邈难俦。
表意一章::近代：汪精卫::问我近来事？郁郁不能言。千头万绪，表里盘绕困肠肝。一自归来又去，几日黄菊醴酒，握手可红颜？人同魔共舞，义与利纠缠。//皓皓乎、皆往事、计从前。高栏中有风雨，惊梦已阑珊。杜撰风流魏晋，会意田园王孟，看水倍看山。春秋如画手，寸寸染心丹。
牡丹枝上祝英台　武原舟中值雪 ::明代：沈谦::漠漠湖云白。捲起浪花千尺。独倚孤舟，满袖泪珠偷滴。可堪冻雪凝须，层冰堕指，甚时候、要人行役。有何益。漫把芳年掷。淹留水村山驿。远记佳人，拥衾此际怜惜。料应为我情痴，柔肠萦损，恹恹地、懒将笙炙。
避暑山庄三十六景诗 其三十三 双湖夹镜::清代：弘历::长桥界平渚，双镜恰连波。荡桨苍蒲隐，鸣鞭碧浪过。春烟低岸柳，露气袭汀荷。白也诗无敌，于斯津逮多。
衙署赏莲::明代：邓云霄::帘卷薰风散晓烟，云軿初下水中仙。风翻翠盖香微度，霞染红绡色欲然。未理兰舟浮远浦，且将箫管倩鸣蝉。今宵定作清凉梦，直到华山玉井边。
至榕溪阁览黄::宋代：曾丰::元年留桂岭，六月至榕溪。水木清相{左氵右砉}，风烟暝欲凄。精庐千古迹，乐石两公题。造物生贤意，宁图到广西。
捣练子 赠醴泉三毕先生::元代：马钰::外休著，外休搜。外边并没好因由。外无真，外事休。内堪补，内填修。内中清净水云游。内光明，内貌周。
六月初三日迁居寄卧云翁::元代：曹文晦::危疑不决问巫咸，贞吉须过六月三。喜听鹊声鸣始旦，强缘鸟道出重岩。病身有托虫依蓼，家计无存水透蓝。云雾不迷飞鹤路，雅音无惜寄泥缄。
衰荷::宋代：张耒::衰荷有馀姿，秋水清更急。木落天宇宽，庭虚山气入。寒鱼渐受钓，野果晴可拾。幽居无馀营，但与山水习。济时无良谋，戎陈畏戈钑。端坐阅岁时，多惭微禄及。
和韦苏州二十首 其十七 漠漠来帆重冥冥去鸟迟::金朝：赵秉文::薄暮潇潇雨，何人独倚栏。濛濛山气重，漠漠水纹寒。草际光犹泫，松梢滴未乾。灯前未归客，无梦到长安。
九张机::宋代：佚名::一张机。织梭光景去如飞。兰房夜永愁无寐。呕呕轧轧，织成春恨，留著待郎归。
闻韩事有感和钝根韵::近代：龚尔位::仲连去后英风息，无复衣冠见汉家。一片降幡沧海静，千年碧血夕阳斜。鹤归应起山河感，狐死空传鬓发华。来日潮流愈澎湃，怕看大地走兵车。
导引·圣神缵绪::宋代：佚名::圣神缵绪，赫奕帝图昌。宝录降穹苍。宸心励翼修郊报，彩仗列康庄。祥烟瑞霭杂天香。管磬发声长。升坛礼毕膺繁祉，睿算保无疆。
宿裴氏溪居怀厉玄先辈::唐代：马戴::树下孤石坐，草间微有霜。同人不同北，云鸟自南翔。迢递夜山色，清泠泉月光。西风耿离抱，江海遥相望。
洗儿词为王季重::明代：倪元璐::笑到双颧舞到眉，桃花雪水洗儿时。生金铸就新孩子，提向罡风一任吹。
避暑山庄三十六景诗 其二十八 云容水态::清代：弘历::寄意属空阔，开轩见水云。波轻含蔚叆，烟细结漪纹。飞鸟去何极，遥舟望莫分。祗饶风度处，依约橹声闻。
墙西玉簪初芽::清代：姚燮::薄纨如水障鬟丝，往夜流萤梦碧漪。不分撩将三楚思，倩谁写上六朝诗？夕阳最媚当初筱，弱草同怜是卷葹。静窟未供胡蝶睡，已招凉月恋迟迟。
夙约签判丈运属丈同迓客于玉田比出郊侧闻二::宋代：赵蕃::晨起来为晚，所期安在哉。如言屐上下，复道手敲推。久立酴醾架，频怜玉雪堆。睇瞻殊莫及，欹帻屡裴回。
夏日喜雨呈蒋怿庵镛刺史::清代：蔡廷兰::赤熛扬明威，旱魃煽其怒。炎炳谁操持，阴阳失调护。万里烧长空，四围燃火树。草木燋乾枯，飞鸟不得度。泉壑绝涓流，禾苗尽偃仆。仰食资东瀛，舟楫来何暮。敢望盈箱求，翻遭闭籴误。一粒一酸辛，负挈满道路。吁嗟中泽鸿，几为涸辙鲋。贤哉良司牧，下车询农务。丰歉递相寻，灾祲亦定数。胡兹孤岛黔，奈何抱沉痼。圣世宏宽仁，轻徭复薄赋。无如瘠土贫，风旱频年遇。生计窘耕渔，颠连憯莫诉。我民竟何辜，对天默呼吁。方版疏一通，云坛香一炷。有谪则祸予，莫俾民太苦。忽然触石云，散作漫天雾。阴霾昼迷濛，玉虎晨鸣呴。列缺并飞廉，屏翳齐交互。须臾沛滂沱，岸谷倏崩注。或为空中丝，或似草间露。连朝积霪霖，十日沃沾霔。化泽遍均匀，天公周布濩。村墅沐新膏，原田发生趣。农夫拜官赐，一祷逢甘澍。早谷馀高粱，晚季卜秋穫。花生绵根荄，朱蓣长园圃。幸无台飓伤，又免蝗螟蠹。米价渐渐低，粮运源源赴。更须惩奸商，专市亦可恶。开仓议平粜，救荒良有具。驱鼠防穿墉，彻桑及未雨。惭予枵腹谈，迂腐呈俚句。蒿目怜苍黎，空拳策富裕。再三白当途，缓急慎所措。愿奉太平觞，讴歌乐含哺。
乙巳冬闻沙汰之令::明代：释函是::山犬不惊松户旧，寒花犹绕竹篱新。袈裟有诏从初服，云水无私归道人。牛火漫煨馀涕在，鹤形还对一经贫。瓮头黄叶须收拾，莫滥恩光误早春。
傅岩小酌于草堂因继前韵纪赠岩叟 其一::宋代：欧阳澈::遁戢云岩古景幽，烟霞常伴赤松游。陶陶经醉穷千古，落落谈玄贯九流。眷爱猥蒙迎倒屣，追寻常欲棹扁舟。丝桐古调无人识，每辱知音为点头。
许旌阳赞::宋代：白玉蟾::曾传谌母炼丹诀，夜夜西山採明月。壶里满盛鸟兔精，剑尖尚带蛟龙血。一自旌阳县归来，拔宅腾空入金阙。但留仵道八百年，未教他喫东华雪。
既别田叔归过渊关公署怅然有怀 其二::明代：徐熥::高阁三层傍水开，诗人多在此衔杯。从今磴道空危绝，若个诗人得上来。
跋李伯时醉僧图::宋代：毛滂::道人三昧一壶中，笔下惊蛇怖小童。日日松间好消息，酒香先过野桥风。
奉敕恭谒皇太子谢恩诗::明代：杨士奇::华夷一统戴洪恩，庆衍皇家万万春。总为太平隆景运，正生仁圣福斯民。德如文武成康继，世沐乾坤雨露新。龙凤之姿天日表，大明高祖圣玄孙。
寿王仲锡臬宪 其八::明代：释今无::紫金鱼袋岂为荣，玉座真君道更清。坐彻昆崙三万丈，威光恰与此山平。
阁前紫薇花::宋代：胡宿::高鬟美人髻，妆阁一何鲜。迷路来春后，开花近日边。居常浇御水，动欲绚非烟。分润从仙掌，流薰自帝弦。雅当翻药地，繁极曝衣天。色映芝泥熟，香交蕙炷燃。吟残秋蕊脱，睡起午阴圆。应笑凭栏者，相看已几年。
漫兴二首 其二::明代：李梦阳::杨柳春江对自流，清沙白石伴谁游。弋人莫羡能鸣雁，海叟虚疑不动鸥。
游北李园三绝 其二::宋代：吕本中::去马来舟绝往还，此中情味却相干。明年知是明寒食，待约花梢月下看。
同高叔不愚如晦饮再次韵二首::宋代：陈造::诗老掀髯吟掉头，红妆间坐眼波秋。快倾良夕如渑酒，宛是当时锁燕楼。想有疎帘窥白下，可无急鼓衮伊州。凭君更晚刘师命，宽破三年烂漫游。
咏落叶敬步御制原韵 其三::清代：戴亨::瞥眼惊看节序殊，流光那得住斯须。已伤茂苑差池陨，旋感深林次第无。力怯云衢甘委壑，巢怜风影泣栖乌。枝头未尽苍黄色，惨淡馀荣尚守株。
杂兴简同志 其二::明代：邹元标::大道茫茫尔，孝友是根荄。利欲戕贼之，正路成蒿莱。濯足沧浪水，轩举泰山隈。高卑皆自取，孺子得予怀。人生多陷溺，平旦良心开。良心虽几希，达之贯三才。
浣溪沙 同两妹戏赠母婢随春::明代：叶纨纨::杨柳风初缕缕轻。晓妆无力倚云屏。帘前草色最关情。欲折花枝嗔舞蝶，半回春梦恼啼莺。日长深院理秦筝。
忆王孙十二首　 其十 集句::元代：刘基::水纹如谷燕差池。斜日悠扬在柳丝。故国平居有所思。倚阑时。却是同袍不得知。
送张伯修省干归省重庆府一首::宋代：度正::我昔赴集英，涪陵见尊公。尊公一世豪，一饮能千钟。君时年尚少，已有尊公风。举动如成人，吐语非凡童。别去已十载，一笺不得通。忧患催我老，飘流寄西东。逐食来益昌，执经司学宫。故人昂昂来，天涯复相逢。怜我久憔悴，访我寂寞中。相从不知极，春去秋复冬。慈亲促归辀，归步留无从。入则孝与悌，出则信与忠。君看语孟篇，问学何终穷。寸阴如隙驹，大道如冥鸿。重来定何时，愿言加新功。
滇南雪后::明代：皇甫汸::闰月凝寒早，炎方见雪稀。六花金马上，一似玉关飞。素积昆池练，晴连华岳晖。吴兵犹挟纩，未报解征衣。
渔家傲（重九良辰，翻成感怆，因用前韵，少豁旅情）::宋代：洪皓::臂上萸囊悬已满。杯中菊蕊浮无限。纵使登高宁忍看。昏复旦。心肠似铁还须断。岁月川流难把玩。平生万事思量遍。但对割愁山似剑。聊自劝。东坡海岛犹三见。
和庆兄览镜::宋代：释道璨::清癯骨相瘦观流，诗不能工满面羞。镜里新愁无一点，却因吟事上眉头。
老人付::宋代：宋汝为::憔悴应怜范叔寒，南北东西万里谪。朱颜荏苒变黎黑，走遍天涯常是客。
雨馆偶成::明代：陶安::山中三日雨，榻上一毡寒。野暝云吞树，溪回雪舞湍。孤飞迷白鸟，数点淡苍峦。闭户空林下，萧条意强宽。
𤝞獠::明代：黄衷::刀镰到处只随身，夫妇同耕上垄春。宁野岂非缘习俗，痴愚应未丧真淳。鸡翰插鬓山经略，鸟道为家木客亲。干羽两阶曾不见，吾皇神圣古无伦。
长林山中闻贼退寄孟明府::唐代：杜荀鹤::一县今如此，残民数不多。也知贤宰切，争奈乱兵何。皆自干戈达，咸思雨露和。应怜住山者，头白未登科。
先宜人不幸弃背泣血苫次志哀四章 其一::明代：胡应麟::一夜西风色，俄然到北堂。千秋黄壤远，万感白云长。寂寞幽兰思，迟回寸草肠。夜台无日返，何处报春阳。
福安院::宋代：陈岩::门前黄叶断人行，寂历山房昼亦扃。疏竹矮窗僧兀坐，炷香薰笔自抄经。
和陶渊明杂诗::元代：戴良::大钧播万类，飘忽如风尘。为物在世中，倏焉成我身。弟兄与妻子，于前定何亲。生同屋室处，死与丘山邻。彼苍无私力，宵尽已复晨。独有路旁堠，长阅往来人。
閒居杂咏 其八::清代：黄文仪::吐尽英雄气，牢骚语不平。此心长炯炯，剑气九秋横。
雪下有感::明代：释函可::大雪真吾事，天心本至公。翻书甘手冷，乞食望年丰。旧岭花方发，平沙雁已空。几多未归客，对此意何穷。
沉黎四首::宋代：李石::民俗濒蛮诏，边城异土宜。竹筒连水脉，板屋怯风吹。药叟鸦随噪，樵童虎不窥。爱山来九折，人笑此翁痴。
次韵许遵少卿见寄::宋代：赵抃::头上有霜添白发，囊中无药驻朱颜。堪惊积岁加衰老，未省何时得退閒。渊净思临浮石渚，喧哗羞对武林山。君恩早赐俞音下，即拥菟裘故里还。
书怀::宋代：胡仲弓::贫居无外事，图得念头情。冷眼观时政，平心阅世情。好花临水种，瘦竹傍墙生。自足供幽致，何须隐姓名。
送胡季辙制参赴堂召::宋代：李曾伯::君见淮头尚可为，勿言蚌鹬正相持。再三国计当加备，第一人材最切时。而目山林还尔我，精神帷幄舍渠谁。登楼若也披舆地，为借前筹试及之。
春晚游鹤林寺寄使府诸公::唐代：李端::野寺寻春花已迟，背岩惟有两三枝。明朝携酒犹堪醉，为报春风且莫吹。
听新蝉寄张昼::唐代：方干::细声频断续，审听亦难分。仿佛应移处，从容却不闻。兰栖朝咽露，树隐暝吟云。莫遣乡愁起，吾怀只是君。
九桥书屋为京学陈教授作::明代：李东阳::八壶阴处九桥东，水阁山楼面面通。栽药地馀经岁雨，读书声遍隔林风。聘君名迹江湖外，少宰文章感慨中。犹有弦歌遗业在，误疑家塾是黉宫。
次韵卢漕木芙蓉二首::宋代：项安世::风波久厌水中央，初日精神入槛光。木末端来就词客，墙头应是误行郎。高花大叶宜图障，浅绿深红照豆觞。壮观秋容惟有此，霜边倒尽雨边荒。
挟瑟::唐代：陆龟蒙::挟瑟为君抚，君嫌声太古。寥寥倚浪系，㗫㗫沈湘语。赖有秋风知，清泠吹玉柱。
云绘轩叠旧作韵::清代：弘历::藻绘休誇誇绘云，文轩因迥御层氛。烂兮谩拟重华旦，蔼若常含元气氲。无暇相於斯淡淡，迩来凝望又勤勤。何当嘉澍崇朝遍，二麦登秋与物欣。
秋兴::宋代：杨万里::宿有青霞愿，惟应白鹭知。风烟聊晚望，山水入秋宜。老里还多病，贫中却剩诗。浪愁余热在，会自有凉时。
鱼山神女祠歌。迎神::唐代：王维::坎坎击鼓，鱼山之下。吹洞箫，望极浦。女巫进，纷屡舞。陈瑶席，湛清酤。风凄凄兮夜雨，不知神之来兮不来，使我心兮苦复苦。
移疾慧力方丈呈郡中诸君子::明代：严嵩::城市谁能此地游，石堂禅榻借深幽。藤萝月上诸峰静，楼阁风回古木秋。病身偶似维摩室，客思应同王粲楼。巳惜浮萍自流转，却扳丛桂更淹留。
会源首座::宋代：释怀深::高踪不负当年约，时忆翻然命驾来。世味任教甜似蜜，道心终使冷如灰。茅茨款我三椽小，石榻缘君一笑开。倚杖春风话平昔，寄言猿鸟莫惊猜。
婺源程弘道教经堂::元代：宋褧::圣训行天似日星，秦时晦日汉时明。半山老人坏正道，紫阳夫子集大成。孝经尚欲化遐郡，论语还堪致太平。他日儿曹心醉后，我知不羡遗金籯。
洗马潭::明代：王恭::苔发毵毵古潭净，奫沦积水流如镜。昔人牧马今不还，蔓草繁花自相映。忆昔前朝全盛时，骅骝叱拨人争骑。风流一去梦相似，陈迹空为人所疑。牧叟耕童闲来集，对此谁能感畴昔。矶下从教鹿饮潭，沙边不管牛行迹。昨夜风雷绕太清，青山彷佛闻龙鸣。此中何代无英者，会见承平人洗马。
瓦炉::宋代：冯时行::六籍圣贤心，归来还下帷。老瓦烧柏子，冉冉度游丝。侏儒饱欲死，灵均自长饥。尘言污人耳，夜来洗涟漪。更欲清鼻观，引手时一披。知我其惟天，不须对愚溪。
谒丛霄馆 其二::宋代：张镃::飙御缤来下，储休答意虔。虽无名宦达，林墅保长年。
庚午腊月丙寅举第五子阿需值慈大人八十有七生日喜赋 其四::明代：屈大均::三举曾孙又一孙，一年嘉庆集慈尊。麻姑炼黍成珠易，阿母栽桃结子繁。九岁应求王氏嗜，百龄未毕尚平婚。呱呱最是忘忧物，况复兰房满树萱。
宁国道间即事::宋代：李曾伯::枫染{拖去扌加酉}颜菊亦酣，霜天风味饱相谙。马蹄去去江之北，雁影来来塞以南。云外数峰轻抹翠，雨余一水碎挼蓝。肩舆催问谁家宿，落日西山已半含。
杂诗十九首 其十六::明代：欧必元::海水不可竭，泰山不可移。天道有终始，人道无委蛇。谁能长羽翼，直上跨云螭。我生百年内，泡电将安之。凤凰翥千仞，斥鴳巢一枝。区区曲绳士，徒为达者嗤。
感遇::宋代：丘葵::本是畏人嫌我真，何人使我入城堙。客中谁问张仲蔚，夜半有呼祁孔宾。万象不离心内易，一私坏尽世间人。半生说过行无寸，石火光中寄此身。
门下大资颜公挽诗 其一::宋代：李弥逊::洙泗流风远，仪型世有人。一经窥圣域，三返得贤臣。勋业艰难际，声名寂寞滨。赤松归有伴，此道独知津。
过庾信宅::唐代：张说::兰成追宋玉，旧宅偶词人。笔涌江山气，文骄云雨神。包胥非救楚，随会反留秦。独有东阳守，来嗟古树春。
状元古井::明代：饶忠学::状元元在状元留，翰墨香生几度秋。五夜月涵双璧合，三春雷动五纹浮。蒙开千古传真脉，济普群生并大流。片玉亭前灵窍在，漫将活水觅源头。
浦江书院中::宋代：郑刚中::弱云障阴黑，疏雨弄织细。寒灯不生花，庭户起愁吹。虫话已停声，夜半亦何啻。失手置书卷，抚心目惊悸。念此十年间，分明随梦寐。一从双鹤飞，顾影亦顦悴。病添女子愁，贫丧丈夫志。远去松楸旁，团聚类儿戏。千金买卜龟，所用良失计。孤悲愈绸缪，万感集肠胃。卷被拂空床，斑斑落清泪。
山乐官::宋代：释文珦::呜呼有鸟山乐官，鸣声宛转空林间。恐是执簧秉翟者，遗形变化之游魂。生兮不遇圣明世，千载而下犹烦冤。遗之好音不尔听，何如卷舌且勿言。箫韶九成集嘉瑞，当与威凤同飞骞。
送客南游::唐代：马戴::拟卜何山隐，高秋指岳阳。苇干云梦色，橘熟洞庭香。疏雨残虹影，回云背鸟行。灵均如可问，一为哭清湘。
春野::明代：戚继光::短竹编篱人几家，野扉傍水碧阴斜。睛莎何意翩翩燕，淑气无私处处花。浙海风和横舴艋，越山春静老烟霞。愧予不是寻芳客，夜夜严城度戍笳。
春近山中即事::宋代：陆游::乞得松楠手自栽，结茅聊喜避风埃。百年孰与梦长短，万事只如云去来。雪後梅花初半吐，身闲樽酒盍频开。锦官城外青羊路，常记当年小猎回。
夏日讨源书屋::清代：弘历::问安仙籞便，退食水斋临。黄屋非尧志，薰弦学舜心。经书昭自古，堂构肯斯今。津逮依然近，其源要在寻。
念奴娇（垂虹亭）::宋代：朱敦儒::放船纵棹，趁吴江风露，平分秋色。帆卷垂虹波面冷，初落萧萧枫叶。万顷琉璃，一轮金鉴，与我成三客。碧空寥廓，瑞星银汉争白。深夜悄悄鱼龙，灵旗收暮霭，天光相接。莹澈乾坤，全放出、叠玉层冰宫阙。洗尽凡心，相忘尘世，梦想都销歇。胸中云海，浩然犹浸明月。
邓季明挽词三首 其一::宋代：陈渊::少年长揖出贤关，自许行藏契孔颜。云路不求千载遇，筚门赢得一生闲。奇言尽扫鸡三足，妙意谁窥豹一斑。尽道东床如李汉，会传馀论落人间。
与顾天锡夜话和留别韵::明代：李东阳::路转三湘去更深，潞河西岸浙东浔。潜鳞自足波涛地，别马长怀秣饲心。湘女庙前山似黛，柳公亭下石如林。徵科亦是公家事，民力江南恐未禁。
雪晴寄刘殿撰::宋代：释正觉::半毡半幅一羌床，寒淡家风肖老庞。容易著身藏北斗，等闲开口吸西江。龛灯梵夹香摇几，茅屋禅蒲雪照窗。方外友於思对麈，隐人胸次作舂撞。
忆鹤::唐代：刘得仁::白丝翎羽丹砂顶，晓度秋烟出翠微。来向孤松枝上立，见人吟苦却高飞。
汝州王制待以长篇劝予复饮酒因谢之::宋代：梅尧臣::前因饮酒多，乃苦伤营卫。呕血踰数升，几不成病肺。上念父母老，下念妻儿稚。不死常抱痾，於身宁自贵。樊子来劝我，止饮良有谓。公复遗我诗，责我词甚毅。指以年齿衰，非酒何养气。春饮景可乐，夏饮暑可避。秋饮心忘愁，冬饮暖胜被。醉歌人不怪，醉言人不忌。在酒功实多，止酒酒何罪。假如寿九十，今子已半世。不饮徒自苦，未必止为利。胡汨妄与真，恐乖达者意。屈原吟泽畔，方悟独醒累。子居今之时，安免人病议。是以告子勤，子守亦词计。我读才一过，不觉颜起愧。自兹愿少饮，但不使疾炽。书此以谢公，公言诚有味。
露华::清代：汪东::晚云漏日。共信步郊园，一逞闲适。宿雨未乾，花粉沾衣浓滴。四围尽种松杉，却看绿阴成幂。轻飙过、笙簧奏时，动人心魄。劳生未许偷息。但假日销忧，来寄踪迹。岁岁暮春时候，青子堪摘。漫惜鬓点吴霜，不减杜郎标格。留恋处，黄鹂更如旧识。
紫骝马::南北朝：苏子卿::候骑指楼兰，长城迥路难。嘶从风处断，骨住水中寒。飞尘暗金勒，落泪洒银鞍。抽鞭上关路，谁念客衣单。
吕子北泉精舍宴集 其二::明代：康海::自拟重阳醉此楼，不堪诗酒作淹留。狂夫老去情逾放，笑折黄花插满头。
听琴歌::明代：解缙::有美人兮弹素琴，天风落指生徽音。大弦泠泠小弦作，九皋彷佛闻唳鹤。初拟石间泻出泉，又似松飙鸣万壑。有时雪里对玉梅，还将三弄相裴褢。数行吹度听不见，捲入仙阙金银台。仙人闻之应叹息，乘云便欲来相识。手持一束白鸾纸，与君扫却瑶坛石。请君便弹天上谱，天香满袖天花舞。归来不记海生田，世事凄凉半尘土。殷勤便待人间曲，清韵琳琅少能续。市桥太守那得知，时时击碎昆山玉。
戏用荆公体呈黄张二君::宋代：洪刍::金华牧羊儿，稳坐思悠哉。谁人得似张公子，鞭笞鸾凤终日相追陪。长夏无所为，垒曲便筑糟邱台。古今同一体，吾人甘作心似灰。南方瘴疠地，郁蒸何由开。永日不可暮，渴心归去生尘埃。人生会合安可常，如何不饮令心哀。张公子，时相见，我能拔尔抑塞磊落之奇才。只愿无事常相见，有底忙时不肯来。
牧童歌十首::宋代：蒲寿宬::前山飞暮雨，牛上展青蓑。回首牛呼犊，哀音儿唱歌。
木笔::明代：李东阳::泚露和烟晓未乾，多情独自倚栏干。春风为报真消息，不是江郎梦里看。
和平甫舟中望九华山二首::宋代：王安石::楚越千万山，雄奇此山兼。盘根虽巨壮，其末乃修纤。去县尚百里，侧身勇前瞻。萧条烟岚上，缥缈浮青尖。徐行稍复逼，所瞩亦已深。精神去亹亹，气象来渐渐。卸席取近岸，移船傍苍蒹。窥观坐穷晡，未觉晷刻淹。江空万物息，四面波澜恬。峨然九女鬟，争山一镜奁。卧送秋月没，起看朝阳暹。游氛荡无余，琐细得尽觇。陵空翠纛直，照影寒鋩銛。冢木立绀发，崖林张紫髯。变态生倏忽，虽神讵能占。当留老吾身，少驻谁云餍。惜哉秦汉君，黄屋上衡灊。等之事嬉游，舍此何其廉。我疑二后荒，神物久已厌。埋藏在云雾，不欲登昏憸。又疑避褒封，蔽匿以为谦。或是古史书，脱落简与签。当时备巡游，今不在缃缣。终南秦之望，泰山鲁所詹。天王与秩祭，俎豆罗醯盐。苟能泽下民，维此远亦沾。方今东南旱，土脉燥不黏。尚无肤寸功，岂免窃食嫌。神莽吾难知，士病吾能砭。文章巧傅会，智术工飞箝。荐宝互珪璧，论材自楩柟。苟以饰妇妾，谬云活苍黔。岂如幽人乐，兹山谢闾阎。穴石作户牖，垂泉尚门帘。寻奇出後径，览胜倚前檐。超然往不返，举世徒呫呫。高兴寄日月，千秋伴乌蟾。遐追商洛翁，秦火不能炎。近慕楚穆生，竟脱楚人钳。吾意窃所尚，人谋谅难佥。
里社::宋代：柴元彪::涤灶炮牲献腯肥，一户滴酹纸钱飞。提壶挈馌分肴酒，村北村南祭社归。
送李寺丞宰蓝田::宋代：韩维::君诚岩壑徒，出宰亦山县。尚喜终南峰，苍翠不去眼。春风吹征车，千里度灞滻。到日胜事繁，花光老秦甸。
岳阳望君山次韵::明代：鲁铎::归槎泊近岳阳城，城上登楼逸兴生。春渚雾连芳草合，风船影没乱帆轻。百年不尽忧时意，千载空悬吊古情。独喜轩辕丹井在，夜深犹有蛰龙声。
送危山人归江西::元代：黄镇成::山人归去大江西，龙虎经文肘后携。江汉地分南纪远，斗牛天入北辰低。桃流谷口泉初落，杉拥关门鸟自啼。已办登临几双屐，徯君来往踏晴泥。
病中::明代：沈守正::朝梳白发乱成堆，昼减青精夜旷杯。落叶何繁愁里听，漏声如诉闇中催。浮生谁免老病死，良药无过归去来。只待桂花狼籍后，便辞羽洞下天□。
朝回喜雪即事::明代：胡俨::阙下朝回散锦鞯，窗前独坐拥吟毡。一垆松火春生席，万点璚花雪满天。腊蚁泛瓯倾绿醑，香狸载俎割红鲜。微才碌碌嗟无补，饱食徒令愧俸钱。
赵朴斋海上花::近代：聂绀弩::年初正作狭邪游，岁尾拖车走柏油。曲苍千家多绝世，洋场十里尽高楼。繁华海上终身梦，冷酷人间一叶秋。早肯读书吞墨水，何须仰妹卖馒头。
依韵和查许国梅花六首 其四::宋代：陆佃::妆阁无端画月黄，见他閒淡转苍忙。陇头惆怅经年别，衣上慇勤尽日香。期刻莫将蓬鬓插，思量消得瓠犀尝。若教梵竺诸天有，何必龙华引象王。
腊茶并三诗送李元诚 其三::宋代：陈造::北风吹霜战林樾，菊花彫零梅未发。留君无物供吟笔，一炷沉烟伴清绝。骚人悲悽为摇落，舟挽不回仍此别。还家试碾壑源春，何似卢郎三百月。
东风第一枝 春雪::近代：张伯驹::落地声微，沾衣力软，风欺弱絮无主。蓦催万树花开，旋湿一庭翠妩。熏炉重熨，恁禁得、轻寒如许。待捲帘、双燕来时，应共落梅衔去。灯黯黯、小楼雨误。泥滑滑、玉街路阻。怕消剩粉江山，暗融糁银院宇。檐声凄断，怨身世、不胜高处。问谁怜、零霰残霙，借乞宿阴留护。
送陆行仲南还::明代：沈守正::子忘非主今为客，使我劳人转忆家。斑马不鸣魂巳断，红亭屡到泪空奢。慈亲白发怜衰柳，小妇青衫泛菊花。但是能归皆足羡，何须昼绣始堪夸。
元宵夜吟::明代：胡居仁::茅庵似斗宽，亦喜堪容膝。读罢更閒眠，养心宜静密。灯火何处多，笙歌闹谁室。迷子何太欢，跋报为甚疾。却怜山间人，幽独穷且室。读书嫌性愚，旧记多忘失。吟诗苦才悭，不能精格律。倦卧似无聊，幸不违心术。
少保张公挽词三首 其三::宋代：孙觌::并辔天街里，联裾省户中。追参两班合，醉笑一尊同。我老犹占鵩，公豪正吐虹。忽骑箕尾去，悽断白头翁。
赠日者::宋代：曹彦约::我本无能人，简册强缠绕，饶舌苦譊譊，外貌似了了。应酬聊复尔，懒惰亦不少。眨眼鼻如雷，黄昏到天晓。
送何子应二首::宋代：冯时行::送客江头水渐生，客愁无那亦相缨。一离夔子真成别，欲过岑公且勿行。小舞清歌元有兴，绿杨青草正关情。背人归去春无赖，未害开怀斗酒兵。
临渊行::明代：石宝::兢兢复兢兢，临渊游子泣且行。孤鸿夜保万里翮，逸骥朝踏三春冰。洪涛可畏发欲竖，断岸未坼神先惊。长安少年惜金紫，白日弯弧射封豕。凌烟一笔万死轻，冷笑王阳但为子。人生莫大君与亲，家家养子图出身。此身一出难自保，驱驰疏附犹因循。丈夫何苦不若人，但惜无名指屈信。挥戈拔剑出门去，长路风尘多苦辛。
竹楼::宋代：高翥::老竹平分当建瓴，小楼从此擅高名。地连云堞登临委，栏俯晴江梦寐清。一记自能追正始，三閒谁与续咸平。涛音日日烟中落，依约焚香读易声。
甘露堂歌::宋代：李之仪::炎天熇熇如涌汤，使君置酒甘露堂。无风但觉冷彻骨，坐来彷佛飞青霜。使君顾客指新榜，天假此应来辉光。八十里叟感盛事，献颂请名相激昂。我非取专已上报，尧仁舜智方当阳。迩来瑞应发处处，中台第一彤云章。吾邦虽僻亦影响，明德所祐真无疆。已而转盼欲受简，惭非叟比畴能当。辄因胜遇强黾勉，庶几击壤同揄扬。吾君之泽不可象，使君之惠何可忘。才高名重偶暂屈，遗爱他日逾甘棠。嗟予落莫徒自感，乍鸣乍已如寒螀。安时逐境姑委化，随缘致力聊为乡。时逢载酒问难字，未拟持箠操群羊。但知今日不易得，纵不能饮须空觞。
春晚怀故山::宋代：陆游::吾庐烟树间，正占湖一曲。远山何所似，发鬌千髻绿。近山何所以，连娟两眉蹙。涧蟠偃盖松，路暗围尺竹。海棠虽妍华，态度终不俗。最奇女郎花，宛有世外躅。虽云嬾出游，闭户乐事足。年来殊失计，久耗太仓粟。淖糜不救口，断简欲满屋。兀兀不知春，青灯伴幽独。
恭和皇祖览淮黄诗韵::清代：弘历::竹箭东流川气黄，清淮交汇癸壬方。六巡劳已所无逸，一念勤民如视伤。休息恒关足衣食，赈蠲敢靳救灾荒。宣防前岁心犹惕，即看洪波沸泆汤。
春雨绝句::宋代：陆游::千点猩红蜀海棠，谁怜雨里作啼妆？杀风景处君知否，正伴邻翁救麦忙。
荔枝画::元代：张昱::一勺琼浆贮绛霞，好招鹦鹉过西家。若为解得相如渴，免向金茎泣露华。
早课::宋代：释居简::井花嫩煮熨梅花，先酌芳甘注佛茶。冷淡工夫相次了，却留窗日看横斜。
除夜呈张公实::宋代：黄裳::两年相见此宵中，万里家山与子同。百岁未垂双鬓白，六骰先献一盆红。莫嗟雪腊回头尽，且约金卮到手空。过隙浮生聊自慰，明朝行乐属春风。
华清宫遗址::清代：黄琮::朝元阁里不知秋，玉笛曾吹楼上头。一夜空阶鸣蟋蟀，声声犹似按梁州。
送求古叔还乡 其四::明代：罗钦顺::两月清谈未觉穷，归装何事复匆匆。匡时愧我浑无术，怅望东林旧竹丛。
卜算子 其一::清代：樊增祥::生长绿杨城，萧槭白杨树。枉学朝云忏六如，不伴端明住。鸾背六铢衣，亸袖禁风露。禅智山光一段云，是妾还家路。
贺姊夫杨显正满五旬::明代：罗钦顺::百岁平分鬓未丝，临风玉树记当时。东方玩世多诙达，端木标科擅说辞。遗简尚怀庭训在，芳名赢取旦评推。满堂佳客深更宴，绕屋良田几曲陂。黄菊晚香心共远，紫荆春茂乐偏宜。岩栖有味甘肥遁，天运无情任密移。华旦新年仍受贺，昨非今是早能知。长生祝罢无他语，仙果终看结子垂。
题竹轩 其二::宋代：张九成::听说竹轩趣，清幽尽此房。春禽一声杳，夏簟五更凉。落雪鸣寒玉，啼螀泣古簧。因君诗意到，欲罢不能忘。
赓玘太朴韵::明代：朱元璋::花逢雨夜晓看妍，实蕊凋时阶不喧。试问老禅幽得处，谓言物外有青天。
庆三从叔父宏庵翁八十寿::明代：罗钦顺::百尺楼成两鬓霜，老来仍喜济时康。延年药省惟餐菊，贺寿杯深更鼓簧。德肖云山人共仰，齿先嘉会祀能将。愿言百岁从天锡，看取孤筇行力刚。
敬渊以悼亡诗五十篇见示，爰题其后三首 其三::近代：胡士莹::诚知此恨人人有，炼石难弥离恨天。我亦神伤遗挂在，怕闻锦瑟动哀弦。
渡芦达磨赞::宋代：释大观::南头问，不善答。北头去，不相合。自谓踏得著，全然没交涉。无枝叶处，枝叶纵横。无风波处，风波匼匝。
送李佥宪::明代：王汝玉::晨兴趋禁闼，夜直在仙闱。十载濡华笔，三朝侍衮衣。忠诚曾历试，政事每无违。北阙除书降，南方宪节飞。清霜随部署，明月照骖騑。瘴岭梅花早，炎天雁侣稀。明朝空怅望，何处待音徽。
怀来城逢四明吕二山人二首 其一::明代：杨巍::飘飘江海客，此日滞燕关。裘马狂仍甚，风尘气亦閒。寻幽秋过寺，得句暮看山。我正悲羁旅，逢君一解颜。
玄都观李尊师::唐代：喻凫::藓帻翠髯公，存思古观空。晓坛柽叶露，晴圃柳花风。寿已将椿并，棋难见局终。何当与高鹤，飞去海光中。
同潘同年曾莹过崇效寺看牡丹::清代：姚燮::上邸罗名姝，张灯夜堂宴。太息小户家，美人草同贱。奇葩匿冷厓，但与惠风扇。留盼偶得樵，遂若笑生面。郊南有名蓝，附庸洛阳县。颇闻琉璃藏，绛霞叠如茜。到门停犊车，衫痕得春茜。肯以婀娜姿，独让佛心眷。西山濯翠屏，城杪泼初靛。病女愁凉云，背阑未梳鬋。怨彼香海深，柔丝曳轻燕。倒吹一瓣红，偶来袖边罥。禅寮垩蛎墙，题诗惜无砚。聊携玉茗壶，静和露气咽。高钟揭层云，流旭动明电。遂有万鸟声，环花递成片。老僧甘坐枯，三月不出院。偶从窗影移，一警幻相现。地僻人过稀，久留静逾善。愿得百琲珠，篁阴聘蝉钿。
贫贱别::明代：王跂::东郊野水湔云白，万树嘶蝉生暝色。弟兄贫贱易飞分，气怆尊前辞不得。更须质酒送君行，酒尽须还不计程。细说江头歧路错，共眠船底月华明。人生三十行已矣，荣稿存亡本堪拟。一屋同居愧士衡，十年减产知张季。相望行舟一叶飘，孤舟倍觉路迢迢。转喉有意泪相噎，背橹无言魂自销。寂寞归眠对蔓花，对花独醉更咨嗟。寄语莫言为客苦，纵非为客亦无家。
溽暑::宋代：陆游::溽暑雨将作，南风来解围。幽花临砌坼，乳燕傍巢飞。腰斧劙桑去，携篮采药归。翻怜少年老，叠雪诧宫衣。
二十字令 咏便面上栀子花为陆汉标赋::清代：陈维崧::纨扇上，谁添栀子花。搓酥滴粉做成他。凝蝉纱。夭斜。
西铭::宋代：北宋·张载::　　乾称父，坤称母；予兹藐焉，乃混然中处。故天地之塞，吾其体；天地之帅，吾其性。民，吾同胞；物，吾与也。　　大君者，吾父母宗子；其大臣，宗子之家相也。尊高年，所以长其长；慈孤弱，所以幼其幼；圣，其合德；贤，其秀也。凡天下疲癃、残疾、惸独、鳏寡，皆吾兄弟之颠连而无告者也。　　于时保之，子之翼也；乐且不忧，纯乎孝者也。违曰悖德，害仁曰贼，济恶者不才，其践形，惟肖者也。　　知化则善述其事，穷神则善继其志。不愧屋漏为无忝，存心养性为匪懈。恶旨酒，崇伯子之顾养；育英才，颍封人之锡类。不弛劳而厎豫，舜其功也；无所逃而待烹，申生其恭也。体其受而归全者，参乎！勇于从而顺令者，伯奇也。　　富贵福泽，将厚吾之生也；贫贱忧戚，庸玉汝于成也。存，吾顺事；没，吾宁也。
重阳日至峡道::唐代：张籍::无限青山行已尽，回看忽觉远离家。逢高欲饮重阳酒，山菊今朝未有花。
松江渡送人（一作松江怀古）::唐代：许浑::故国今何在，扁舟竟不归。云移山漠漠，江阔树依依。晚色千帆落，秋声一雁飞。此时兼送客，凭槛欲沾衣。
静逸园秋日閒居 其三::清代：张藻::地迥人稀到，风清暑不侵。竹帘香细细，桐阁绿愔愔。隐几时看画，安弦静谱琴。夜凉明月上，扫石坐深林。
金人击球图::元代：杨维桢::靺鞨国，鹘产仇，赤药手吐妖狐愁。夹山丈雪走髑髅，黄羊紫骼薰神州。丽春堂前春正好，胭脂妆花绒剪草。君王自作击球戏，说与郎君莫相恼。飞虎帜，蟠龙裘，乌纱顶换银兜鍪。四垂带绾双白月，玉瑙紧贴金笼头。袒臂交肩捷过鸟，铁棒旋身电光绕。一阵欢声扫地来，火珠迸落双华表。盲骨天人赤龙须，火伍要与常人殊。画工俗笔不可摹，漫作十国朝王图。於乎，五国城，一丸土，不为羊哥封国户，麒麟脱地地一裂，千古球场吊禾黍。
冬日::宋代：吴锡畴::夕阳孤倚立溪头，三两渔舟溯碧流。惊起一行新宿雁，斜飞又过别汀洲。
赵文敏公画马::明代：董纪::君不见良马出自余吾渊，体流赤汗口赭涎。目如华星走如烟，鸡鸣鞴越夕税燕。天地不足相周旋，亲随真龙飞上天。乃在元狩之二年，奚官鞚引丹墀前。锦鞯玉勒黄金鞭，重价不售如山钱。玉山之禾新甫柏，为刍为皂声籍籍。当时图写岂无人，神骏不传空自惜。开元画马谁称首，曹韩并驾真希有。歘见骅骝笔法亲，孟頫王孙今绝手。看画非难识画难，此图未许常人观。眼中有画始知画，但恨世无杨契丹。
潘延之赞::宋代：释德洪::毗卢无生之藏，震旦有道之器。谈妙义借身为舌，擎大千以手为地。机锋不减庞蕴，而解文字禅。行藏大类孺子，而值休明世。舒王强之而不可，神考致之而不起。此天下士大夫所共闻，然公岂止于是而已乎。
竹溪直院盛称起予草堂诗之善暇日览之多有可::宋代：刘克庄::午杵谁敲臼，山童髻两髽。偶因声隔竹，不觉意思茶。北牖沉沉静，南墙故故遮。微闻孤杵响，初试一旗斜。门掩王猷宅，泉甘陆羽家。搜肠搅文字，毋乃太清耶。
课子二首 其一::明代：娄坚::镜里颜添老，尘中虑渐轻。青袍宁再误，绿酒尚关情。抱瓮慵朝汲，荷蓑难自耕。诗书仍课子，吾计且儒生。
客枕::宋代：陈必复::客枕偏饶睡，春归尚拥绵。屋深灯易晕，漏短梦难圆。栖鸟警凉夜，闹蛙喧雨天。一声柔橹过，何处上溪船。
续落花诗三十首 其五::明代：王夫之::雌黄削迹罢参订，几问姚皇判尹邢。炎德已成编腐史，白华无字上葩经。春光漫数六身亥，月影无疑有尾丁。偷眼蜻蜓今远害，人寥天一学鸿冥。
潞国公生日::宋代：范纯仁::一阳将复昴当躔，毓粹储精降巨贤。启迪先朝承大统，赞襄仁祖格皇天。备膺百顺人谁拟，达有三尊我独全。嵩岳穹崇河水远，高名遐寿与之肩。
失题 其一::明代：黄锦::绿野方逃暑，芳园续荐凉。徵歌鱼在藻，酌水瀚流香。□饮忘多伏，豳衣戒早霜。因君得胜赏，此意岂能忘。
寄周子察院::宋代：杨万里::向者豺当路，如今虎在山。百年诸老尽，一段好风还。谁谓永嘉末，人犹庆历间。班心公定可，更可押廷班。
聪仲晦古意廿一首爱而和之仍次其韵 其一::元代：姚公枢::圣圣继天极，授受惟一中。宣尼集大成，玉振条理终。尽性无思勉，中道何从容。乾坤有全德，尚资参赞功。
施教授到官两载 其一::宋代：韩淲::虽为三年淹，已有两载速。良晤不易逢，幽魂恐难续。青山照孤城，流水在空谷。忘机在白鸥，勿笑牵黄犊。
捣练子 其四 伤乱::明代：杨慎::销午梦，减春愁。上尽重楼更上楼。日暮乡关何处是，寒鸦飞去水悠悠。
赋向伯共五老小山六言五绝::宋代：胡寅::山石讵闻变化，苍颜能复婴孩。想见轻葱秀色，正如兰玉陪阶。
早春二首 其一::当代：崔荣江::春复经年始，轮回未可赍。吾心何恻恻，芳草自萋萋。董道宜行辔，羸骀愧奋蹄。东风吹便好，不使客长携。
天岳::明代：屈大均::秋气高无极，峰峰积雨凉。白云吞七泽，红叶满三湘。禹迹留盘石，仙宫傍夕阳。蛟龙多蛰此，吾亦隐文章。
客中晤寤堂兄于圳上有怀酒风石雨兄兼寄柳堂兄与长沙诸子 其六 复读寤堂兄::当代：张月宇::城隅赁室夜无眠，触目袁安卧雪篇。身世共鸣资畔水，稻粱同付岭南烟。曰归岁暮情何切，其雨朝阳梦未圆。草泽行吟三百首，教吾一读一凄然。
和陈泽民咏岩桂::宋代：吴芾::我家千树正芬芳，不见羁怀已倍伤。岂谓幽姿怜索寞，亦来孤馆伴凄凉。追寻尚想年时侣，披佛还同故里香。花下光阴能有几，若为飘泊向江乡。
书怀呈佟腊斋先生::当代：陈永正::雨朝唯兀坐，燔后拨残灰。平昔怀燕石，清时负楚材。枯吟宜对影，取醉不须杯。多谢吾夫子，从兹莫铸回。
秋日途中::唐代：李中::竹林已萧索，客思正如雠。旧业吴江外，新蝉楚驿头。遥天疏雨过，列岫乱云收。今夕谁家宿，孤吟月色秋。
闻蝉 其二::宋代：薛季宣::新蝉无数咽琅玕，引惹凉生六月寒。已自东山誉高洁，未须丹翅拟笙鸾。
长相思::近代：胡铉::山程遥。水程遥。柳色青青懒过桥。替人魂也销。风无聊。雨无聊。别后啼痕枕上潮。谁怜风雨宵。
赐陈抟::宋代：宋太宗::餐霞成鹤骨，饵药驻童颜。静想神仙事，忙中道路闲。
寄董正则咨议::明代：陶安::玉署清挥翰，彤扉老曳裾。怀人搔短发，来使寄长书。江树春弥望，山蟾夜共居。刚风吹弱水，不得侍云车。
秋寺和碧岑姊韵::清代：沈纕::秋寺寒烟湿，支筇望不迷。石林残雨响，樵径乱云底。落叶埋人迹，疏钟送马蹄。我来参大乘，斜日下招提。
赠松江知事唐景友三月二十八日同茅子刚府判郭宗唐推官同日上官::元代：成廷圭::三月云间同上日，理官判府总英髦。香风又动红莲幕，雨气微侵白苧袍。刺史燕居邀论事，掾郎鹄立看挥毫。衰翁亦是淮南客，拭目青霄望尔曹。
九日袁子才庶常寓中平台登高::清代：吴可驯::平台高倚梵王宫，无限秋光到眼中。一片闲云沈远塞，数行归雁界晴空。可无黄菊酬佳节，只有青山识寓公。回首故园风日好，茱萸插帽几人同。
临轩曲 其十九::清代：钱澄之::敕使凌晨候谢恩，口传天语浃春温。榜中怕有冯唐老，为报青年慰至尊！
厓门二十首 其十二::明代：郭棐::寂寞寒江急暝流，金陵王气黯然收。行人莫问当年事，仙鹤空成万古愁。芝盖不来云杳杳，寒鸦飞尽水悠悠。湖山靡靡今犹在，故垒萧萧芦荻秋。
陈都曹座中出示诸公曲词以四句酬之::宋代：吕南公::看尽新词听尽声，未能高和耳徒倾。聋身纵作岐山老，争得闻他彩凤鸣。
雨中花慢::清代：奕绘::媚日芳条，羞风密瓣，明榴初吐红酣。任天袍争妒，裙褶相参。照眼浓垂匝匼，堆鬟淡助鬖䰐。记移根故国，长风万里，大海东南。十分妖艳，一种鲜柔，百般花卉都惭。争比得、神仙富丽，儿女娇憨。无数丹房结子，有情芳草宜男。嫩凉天气，霜枝自绽，沁齿芳甘。
泊煎湖::明代：成鹫::近识舟居乐，波涛渐不惊。临流谙水性，随地问山名。樵径通牵路，松风杂棹声。兴来履危石，为爱草虫鸣。
庐陵试院次陈明叔韵::宋代：徐鹿卿::晓看窗影过飞鸦，短发蓬松一半斜。两月不遨直瘦却，梦寻庾岭访梅花。
送朱伯贤茂才之金陵::元代：张雨::句容山邑长官清，此日况逢贤友生。案牍劳人烦慰藉，风尘为客话经行。宽裁白苧游萧寺，近觅青骡过冶城。能赋钟英怀古昔，一时骢马尽知名。
久欲乞归未得一日蒙恩放归不胜欣喜涂中得十::宋代：吴芾::夹道乔松几度春，青青黛色四时新。当时若尽荒郊种，万顷清阴更可人。
将归山::唐代：姚合::野人惯去山中住，自到城来闷不胜。宫树蝉声多却乐，侯门月色少于灯。饥来唯拟重餐药，归去还应只别僧。闻道旧溪茆屋畔，春风新上数枝藤。
喜雨二首::宋代：吴潜::雷使巡行遍五方，夹秋不怕旱为殃，人閒祥瑞三伏雨，枕上吟哦终夕凉。已卜晚青催出穗，且将早赤急舂粮，有司不损应言损，随分蠲租助盖藏。
双桂卷为河南吴进士升作::明代：吴宣::云帘雾箔隔仙都，八月天河见玉肤。忆自二郎相别后，素娥无梦碧鸾孤。
偈四首 其三::宋代：释智本::牙如刀剑面如铁，眼放电光光不歇。手把蒺藜一万斤，等闲敲落天边月。
送斯立入京::宋代：晁说之::我见刘颍川，昏困不暇寐。忽还便娟儿，白日思寝被。此头各未白，相逢当有地。讵惜草草别，但嗟言负意。是时菊正花，迸散青铅泪。摇策如骑电，到国何容易。莱衣媚家府，芳樽延国士。相知问阿侬，为言只尔耳。
哭华伯瞻 其一::明代：邹智::趋向杨遵道，超迁贾太中。凝香清禁坐，不是学冲融。
初秋咏月影溪声::清代：胤禛::月挂半空飘素影，溪流一派送秋声。溪声入耳原无意，月影穿帘似有情。
赋呈清秋阁主::近代：唐鼎元::天宝诗人杜子美，一枝诗笔撑天地。下写闾阎流离形，上写国家崩乱态。写到收京心倍壮，寸管尽摄山河势。临淮汾阳战绩高，纸上峥嵘龙虎气。一编瑰玮尊诗史，龙门手笔谁轩轾。当时饿死人不省，千秋读者齐挥泪。岁拾橡栗莫救饥，一家啼哭寒云裏。同谷七歌惨难闻，川原黯澹星日死。万里间关入蜀中，依严稍得为生计。浣花溪上添草堂，遗迹至今贵。狂生狂妄不自让，子美笔阵探根柢。函夏千年有厄运，天教杜老同身世。西湖八载效吏隐，斗室峨峨贮书史。九边鼙鼓动吟怀，三寸毛锥摧万骑。慨慷中国战士歌，激烈南口杀敌事。雨泣宝山烈士行，天恸南苑殉国诔。平型大战剧昆阳，忻口歼贼几尽类。海崖坚阵屹金汤。云际飞车标赤帜。一一摹写血淋漓，篇篇纸背动光怪。鼋龟蛟鲸莫敢肆，麟凤狮象威可畏。眼前河山有破碎，万古乾坤正气萃。想见群英裹尸时，植立沙场犹裂眦。胜负未决干戈深，提笔长望战场利。短短管城所封处，神明监临寇敌忌。琅琊长官眼无珠，夺我微禄绝生理。饥肠难作鸾凤啸，枯砚莫呈金石制。岂是与寇助为虐，笔花失却千寻彩。二月铜官谷口居，俯江期蹈灵均轨。清秋阁主今郑公，患难深时见风义。自忘岩岩秩地尊，独深恋恋故人意。存问不绝风雪天，为忧囊罄瓶无米。千里楚山招入幕，一枝鹩巢安所寄。丈夫不作徒感激，自抚青萍重砥砺。长安臣朔不饥死，昌黎椽笔光犹在。中原貔虎方扬威，沧海鲸鲵诛可待。濡翰伫作收京诗，平淮西碑亦不愧。下慰九泉忠烈魂，上拨星辰复其次。徐蜀张严两仆射，自有杜韩声益迈。文章有神交有道，世人那得窥其际。报公千载岂无由，不使前人有专美。
鹧鸪天 其一 赠宋清如::当代：朱生豪::楚楚身裁可可名。当年意气亦纵横。同游伴侣呼才子，落笔文华洵不群。招落月，唤停云。秋山朗似女儿身。不须耳鬓常厮伴，一笑低头意已倾。
卜算子 秋闺，集唐诗::清代：董元恺::花点石榴裙，虫响灯光薄。心怯空房不忍归，风动秋千索。望月想蛾眉，菊露凄罗幕。几度金刀试剪裁，红泪双双落。
和唐韦相国盛山十二咏 其九 琵琶台::宋代：韦骧::象物名台势，琵琶出自然。登临得真趣，所乐类无弦。
巫山歌::宋代：孙应时::平生想巫山，奇绝冠三峡。及兹饱双眸，无乃天下甲。远看插天碧丛丛，近看玲珑金玉峰。垠岩光彩相映发，交络紫翠疏蒙茸。云华夫人瑶池女，何物才至得奇遇。我来初日明轻霞，更胜朝云暮行雨。水转峰回无定姿，地灵天巧奇复奇。少陵山谷不著语，浪作推敲君定痴。
和陶饮酒十首 其三::明代：张诩::有客远方来，值此秋菊开。貌古韵更古，人物疑无怀。与我说竟日，意合无少乖。我因问动止，略述渠所栖。闻言惊叹久，隔此如云泥。我有龙唇琴，愿公为调谐。弹罢各一杯，宾主花间迷。再拜再问公，兹去何时回。
次韵答邻友况六首::宋代：戴表元::祝鸡归后放牛初，小立溪梁看打鱼。渐喜村邻尽相识，向来朋旧却无书。
震泽烟树图::明代：唐寅::大江之东水为国，其间巨浸称震泽。泽中有山七十二，夫椒最大居其一。夫椒山人耿敬霁，与我十年为旧识。昼耕夜读古人书，青天仰面无惭色。令我图其所居景，烟树茫茫浑水墨。我也奔驰名利人，老来静拂尘埃迹。相期与君老湖上，香饭鱼羹首同白。
消夏词::近代：窦镇::炎天何处足勾留，蕉影萧萧竹影修。莫笑义皇非我辈，北窗高卧意悠悠。
破核李::宋代：许及之::采实傍春山，成蹊邻露井。和峤难责钱，计核破莫整。
朱四::明代：徐渭::昨宵闻水乐，今日听莺喉。何事朱唇里，能为白雪流。迢迢凉夜永，脉脉故乡愁。都付梅花落，梁尘绕未休。
再和暮春::宋代：苏颂::黄莺初啭燕新还，林馆清虚景未阑。瓮拨金膏倾腊脚，封开绿绢试春团。条风吹笋苞犹嫩，谷雨催花色渐乾。若待休间频宴集，牵拘人事恐多般。
送蒋大尹::明代：王称::秋来城下柳条稀，祖席官亭醉落晖。小邑弦歌千室远，空林怅别几人归。舟移越渚清砧候，路入吴门驿火微。此去料应承宠渥，临岐何必泪沾衣。
嬴惠庵十景诗为邓元宇将军赋 其十 石室仙踪::明代：王弘诲::石门幽鸟语关关，仙子游踪不可攀。总为伤情无尽处，年年合浦叶飞还。
用韵谢湖州总管李才甫附周汉东寄声::宋代：方回::文章太守与谁游，山水江南第一州。试向清风明月内，得非与可子瞻不。生徒时喜高轩过，英俊多蒙□□□。冷掾能言修学事，殿堂新葺更书楼。
西陵绝句诗十四首::清代：李邺嗣::司马坟前客过频，灰飞常见纸钱新。岂如哭祭文山客，只有西台甲乙人。
灵石道中::明代：韩邦奇::汾水环灵石，苍山落日程。攒峰寒雾结，宿莽暮烟生。牧笛横牛背，樵歌杂雁声。夕阳催去骑，绿树绕行旌。坠叶三秋思，飘蓬万里情。家山渐喜近，人语似秦城。
奉和圣制赐史供奉曲江宴应制::唐代：王维::侍从有邹枚，琼筵就水开。言陪柏梁宴，新下建章来。对酒山河满，移舟草树回。天文同丽日，驻景惜行杯。
正月廿一日进呈::清代：郑孝胥::我皇天亶姿，弱冠志恢复。安人在休己，进德在胜欲。天心屡示警，摧折亦甚酷。忧患相琢磨，转祸岂非福。万言苦难切，得要意自足。出话实枢机，片语系荣辱。用财尤贵当，宽大众所服。能除骄与吝，气已绝流俗。识出一世上，可使一世伏。中兴诚至艰，十倍开创局。无逸且有恒，舍此无圣学。
题画 其二::宋代：释文珦::蒲长荷已折，秋水碧相涵。日照沙洲暖，鸳鸯睡正酣。
送张守秘丞二首::宋代：刘克庄::逐客门庭断履綦，时迂小队访茅茨。追随雅有蓬山旧，爱助惭无薤水规。舆腻岂为名士涴，羊碑长遣后人思。安知昭代輶轩使，不向民间采此诗。
奉旨讲宾之初筵::明代：汪广洋::维周临九有，运祚何其昌。本支既蕃衍，道化亦流行。粤若卫武公，展也令誉彰。耄年儆畏深，罔敢贻怠荒。反躬益淬砺，托言敷雅章。朝夕冀相接，寤寐耿弗忘。爰思庸为诗，燕响礼极明。苟不究终始，曷能鬯抑扬。时维肆筵日，冠盖来煌煌。秩然宾主分，蔚然鹓凤翔。俎豆陈左右，肴核荐馨香。旅酬倡欢虞，八音迭铿锵。惟云在和乐，毋以逾大康。请观嘉会初，靡不罄所飨。史臣相我右，监官佐我傍。容止慎有节，语言矜有常。终希蹈矩矱，勿为深之凉。所以古君子，勉勉念自强。迨兹礼物既，宁莫怀所往。三爵稍不识，主宾实傍徨。峨峨弁倾侧，傞傞舞趍跄。喧笑四座起，谑浪殊未央。遽俾出童羖，而为中心伤。所以古君子，兢兢恒自将。矧今创造始，风云动八方。凡我百执事，岂不负责望。般乐诚怠傲，流连乃荒亡。屏翰既有托，启居在不遑。至尊宵旰间，文武翕弛张。揽辔奠民庶，驻车问贤良。匮抽金石封，取鉴法殷汤。上以继神圣，下以息抢攘。濆荛亦何幸，培植纡宠光。焉知作者意，讽咏悉其详。据经掇训诂，庶几于佛仿。天容俨垂霁，诸老赋颙卬。拜手稽首书，愚衷见毫芒。彤庭扇征飙，白楮浮清霜。晴槐转午影，尧日正舒长。
送刘尹赴徵::明代：李梦阳::恋别当炎暑，淹留到夕晖。徵书昨日下，循吏古人稀。风树凉移席，庭萱晚就衣。明朝五云里，争看两凫飞。
感旧::宋代：胡宿::万里青云未致身，马蹄空踏几年尘。曾迷玉洞花光老，却过金城柳色新。粉壁已沈题凤字，酒垆犹记姓黄人。坞中横吹偏多感，一涕阑干白角巾。
更漏子·白莲::清代：冯幵::叶珑珑，花帖帖。睡泥纤纤幺蝶。云澹碧，月微黄。泪丝弹梦凉。红衣渺，零珰悄。可有踏波人到。筝语细，酒风停。玉河秋外明。
歌者屡召不至汪生狂发据高座剧谈水浒传奚童弹筝佐之四席并倾余赋一绝赏之::明代：胡应麟::琥珀蒲桃白玉缸，巫山红袖隔纱窗。不知谁发汪伦兴，象板牙筹说宋江。
浣溪沙 其四 大千巫峡清秋图::近代：乔大壮::乡梦萦纡十二峰。镜屏回映细腰宫。冷猿啼处卸征篷。艳豫堆边秋水远，黄陵庙口暮云重。酒醒依旧客江东。
送贾推官赴绛州::宋代：欧阳修::白云汾水上，人北鴈南飞。行李山川远，风霜草木腓。郡斋宾榻挂，幕府羽书稀。最有题舆客，偏思玉麈挥。
西山吕仙墓::近代：萧梦霞::去来不受俗情牵，酒钵随身当枕眠。入梦谁能抛富贵，无家始许作神仙。看空圆泽三生石，踏破齐州九点烟。一角西山青峭处，薄留寸土證尘缘。
游云湖过香山偶成二首 其一::宋代：舒亶::去路鶱腾逼紫霄，何年凫舄堕王乔。暗峰藏雨皆龙窟，灵草含霜半药苗。已觉山衣云扑扑，还疑风鬓雪潇潇。扪萝更上岧峣顶，下视沧溟百水潮。
咏残花::明代：贺言::满架开初尽，唯留几许春。轻风南陌上，落日莫江滨。影淡帘栊月，香消辇路尘。漂零莫飞去，别院有愁人。
一萼红 重过秦园和白石老仙::近代：何嘉::薜墙阴。认苍苔旧径，箭密碍斜簪。泻玉波柔，溅香雨细，乍寒人意沈沈。故园改芳时亭榭，剩多情、犹有啭枝禽。翠墨留题，朱阑闲倚，百感凭临。依约前游梦影，似春云皱幻，恼乱词心。锦瑟华年，江关丝鬓，尊边余忆堪寻。更何计东山卧稳，换功名、腰印铸黄金。莫遣啼鹃催老，且劝杯深。
竹房::宋代：释绍昙::三茎曲与两茎斜，径直门风八字开。拟向翠微寻路入，知他赚却几人来。
南乡子::清代：刘永济::古恨未全裁，新恨多于陌上埃。重到萧梁亡国地，堪哀，欲赋渐无瘐令才。壮气已蒿莱，一任黄鸡白日催。满眼迷离魑魅影，奇哉，何处吴儿可买呆。
哭友人诗 其一::宋代：李正民::流落生涯集百忧，十年抱病甬东州。忽惊白璧埋黄壤，漫说朱衣驾赤虬。高论难投众人耳，壮心空逐逝川流。死生暌隔伤千里，泪洒丛兰泣素秋。
和友人秋日闲吟韵二首 其二::清代：安念祖::独坐茅斋伴墨卿，心慵强欲结诗盟。含毫转怕多愁绪，触口难邀缀细评。疏棚寒烟孤馆梦，丹枫夕照故园情。一帘秋思何从诉，细写离怀寄友生。
田家::宋代：陈师道::鸡鸣人当行，犬鸣人当归。秋来公事急，出处不待时。昨夜三尺雨，灶下已生泥。人言田家乐，尔苦人得知。
山中::宋代：王令::山头树青青，山水日泠泠。攀树挂冠裳，饮水青肺肠。嶞然古心高，忽与世态忘。有道不足名，无责身始康。
催雪 珍珠兰::清代：沈岸登::筼节缘枝，棕丝缀叶，小蕊不争浓艳。为檀枕平分，钿钗一半。谁载楚江轻桨，但故国、情多长悽惋。雕笼密认，翠禽红爪，也输纤软。深院。残暑换。每闻处隔帘，倦时遗簟。还付与朝朝，画眉同剪。最恨霜风骤紧，剩绣被、馀熏添秋怨。问甚日、花影药栏，几簇淡鹅重染。
鹧鸪天 送夫子游吴越::清代：吴榴阁::晓起牵衣强送行。承欢客邸和皋鸣。秋江一路芙蓉艳，并蒂花开独有情。吴水白，越山青。西湖花月虎丘灯。兰桡到处都佳境，囊里应多忆内吟。
安帝义熙初童谣::魏晋：佚名::官家养芦化成荻。芦生不止自成积。
木兰花慢 题文孝祠壁::清代：曹贞吉::拜昭明遗庙，台下水、自沦漪。想文选楼中，铜龙昼暖，玉简宵披。摛词。六朝金粉，遍千秋、作者沐恩晖。兆始乘鸡牵犬，祸成白马青丝。灵旗。杂佩葳蕤，鼓坎坎、舞僛僛。叹故国山川，乡人伏腊，舍此安归。追维。湘东太忍，使江夏文武尽灰飞。但奉九郎神在，重游几度沾衣。
奉礼歌::宋代：洪适::吹葭缇龠气潜分。云采宜书壤效珍。长日至，一阳新。四时玉烛和匀。物欣欣。造化转洪钧。郊之祭，孤竹管，六变舞云门。自古严禋。牺牲具，粢盛洁，豆笾陈。衮龙陟降，币玉纷纶。彻高阍。灵之斿，神哉沛，排历昆仑。九歌毕，盈郊瞻槱燎，斗转参横将旦，天开地辟如春。清跸移轮。阗然鼓吹相闻。籋祥云。欢胪八陛，厘逆三神。圣矣吾君。华封祝、慈宫万寿，椒掖多男，六合同文。
生查子 前题 掬粪夫::清代：姚华::早知粱肉余，过独成污秽。三日便思君，起来西园废。谁知污秽余，产得菁华再。厕上十年心，陇上千夫背。
答姚元白折梅见寄::明代：欧大任::十载扬州更蒋州，依然春色在江楼。新诗并与花俱到，可是来从白鹭洲。
次韵彭圣从秋兴::宋代：饶节::淡云疏雨承秋早，白露清风引夜长。已见毕星朝北极，似闻骁骑卷西凉。只鸡还我田家味，小胯须君官焙香。千古步兵今远矣，属谁长啸作鸾凰。
白首::宋代：陆游::白首称祠吏，清时作幸民。招呼林下客，游戏梦中身。山路乌骡稳，烟波画楫新。村村有花柳，无事即寻春。
减字木兰花·长亭晚送::宋代：晏几道::长亭晚送，都似绿窗前日梦。小字还家，恰应红灯昨夜花。良时易过，半镜流年春欲破。往事难忘，一枕高楼到夕阳。
观邓侍郎石磬歌::明代：刘崧::水中古磬世莫识，扣之能鸣人始惊。前朝文物最博雅，庐陵侍郎先得名。淮河东游色惆怅，忍使至宝成凋丧。苍茫何代没泥沙，憔悴当时杂盆盎。归来设虡当特悬，扣击往往遗音传。奇文漫灭科斗迹，雨气缠结皎龙涎。是时周庙朝殷鼾，师襄南逾叹修阻。海门风起商声哀，万里孤臣泪如雨。凤鸟一去不可闻，宜尔孙子多才文。高堂出此坐叹息，瞑色犹带崖山云。便令敬之慎勿亵，此物宜与天球列。百年隐显自有时，蕴德含和竟谁泄。呜呼贤哲今不存，对之使我伤心魂。虞廷可登兽可舞，此石不毁应能言。
读靖节集::宋代：赵友直::羲皇世远矣，圣道久粃糠。纵有鲁中叟，弥缝犹未遑。况复经秦火，烬末谁能匡。赤帝按剑起，犄角重傍徨。天运如此耳，不饮之何方。壶觞辄自引，未肯须臾忘。匪苟好沉湎，逃名托醉乡。
别昭德第怆然伤怀::宋代：晃冲之::吾庐去汝到何期。四十年间此别离。合抱树元从旧种，几丛菊始自新移。老无兄弟飘零日，远有公卿旷绝时。努力不辞勤负米，欲求三径可从谁。
化上人持钵乞颂::宋代：释正觉::化事而今尽付君，归来还我验儿孙。诸尘正受盛於钵，一句含胡覆却盆。别处见人知雪岭，自家喫饭识云门。底心肯负檀那力，开发真机报施恩。
偶成::清代：俞明震::又见炊烟出树头，参差野水暗通沟。胸罗怪史支离叟，坐有黄花烂熳秋。宜雨宜晴天亦暝，为陵为谷我何求。西兴钟鼓无人问，远作空山一夜愁。
肚山道中即景 其四::清代：陈肇兴::大肚山前大海西，嵚崎道路古来迷。缘堤一带相思树，日为行人送马蹄。
宁海桥::元代：廖大圭::凿石为梁岁月悠，山川有待得谭侯。海桥壮观成三趾，国士勋名出一头。大浪不惊虹影湿，高车齐度马声秋。玉湖湖上通行路，浩荡馀波万古流。
送张永清下第南归::明代：张宁::长安花落莺声老，送别都门心草草。白璧由来惜暗投，俗眼相看不知好。读书十载未成名，落日辞家仗剑行。飞腾已遂丈夫志，离别无为儿女情。黄金高台插天起，台下行人思郭隗。千里元从骏骨来，躁进纷纷徒已尔。负郭田荒草蔓滋，嫂不停机妻不炊。一朝唇颊惊六国，腰间金印何累累。纵横游说非吾有，汗简功名在人手。干将未出狱中泥，犹有神光射牛斗。出门有碍情悽恻，不是长安看花日。进退枯荣事偶然，欣戚何须动颜色。冠盖相逢自有期，君归应惜少年时。浮云流水天涯路，回首令人千万思。
史记三十六首 其二 《文帝纪》::明代：郑学醇::文帝当年惠爱深，绨袍恭俭本真心。露台亦是观氛祲，犹为穷民惜百金。
咏史::宋代：孙应时::拊髀平生志八区，暮年家国付夷吾。谁言子女能相豢，可笑周郎浅丈夫。
采莲曲::清代：弘历::閒泛看莲船，因作采莲曲。叶屿花潭六月春，仙种何须誇五沃。红葩绿盖亭亭在，由来意采胜人采。綵女三千古已奢，霞笺七字今谁待。采莲宜何处，宜在江之南。吴娇越艳素手纤，香凝罗袖柄丝拈，深情不语愁喜兼。我寄遥心在明圣，早归未待风荷盛，采莲一曲补游兴。
奔牛古树诗::清代：褚华::奔牛四树大廿围，昔曾化龙身欲飞。雷公急击一株死，三株慑伏藏僧扉。枝叶婆娑广庭里，怒吼终宵声未已。每因风雨满空时，昂首墙头望江水。浓阴六月生凉秋，中间千人坐可留。邻翁白发莫言老，见翁远祖来牧牛。五季兵戈此错处，樵斧何缘独宽汝。我来问树树应知，翠碧森森却无语。
挽黄承事三首::宋代：廖行之::畴昔云天一覩披，十年徒有梦追随。担簦已负异时志，仰斗今余后学师。夜壑舟亡人孰秘，少微名在世空悲。嗟嗟莫致徐刍奠，掩袂伤心陨泪洟。
思乡二首 其一::元代：尹廷高::游子春深思故乡，愁闻杜宇哭斜阳。世情巇崄多溪壑，客鬓萧疏易雪霜。百里荒凉少鸡犬，十年奔走避豺狼。何时安坐无行役，一篆铜炉清昼长。
自仲嘉云亡未始见梦舟行夜入吴兴境有梦如平生感而赋诗四首 其四::宋代：程俱::皇天非无知，伯道固有后。百年能复几，仅比一昏昼。久知彭篯夭，不及殇子寿。向来箪瓢生，庙食至今侑。东陵虽饱死，千载有馀臭。枭藩得刳肠，苕折谩遗鷇。试当问玄夫，此理或可究。
离维扬::宋代：宋伯仁::不为鲈鱼忆故乡，只缘心事近重阳。鬓丝添得三分白，空被黄花笑一场。
送王仲方淮东廉使::元代：宋褧::薰风殿阁舜琴张，睿念求贤治远方。滦水绣衣朝浥雨，淮壖白简夏飞霜。九天星直三台近，六辔路增千里长。拔薤抱儿君素志，琼花开处煮茶香。
题阙 其八十::明代：王世贞::兴庆帝父尊，重华天下养。如何猜疑际，天伦遂板荡。抱景等幽囚，跬步同流放。生时亿兆主，弥留向谁傍。牝鸡一司晨，豺虎成兹谤。
偈颂一百三十三首 其二十三::宋代：释法薰::去却一，拈得七。通天大路，万重铁壁。枫桥心肝五脏，一时剖出。臭骨头，信彩掷。百千万种神通，只消道个不必。
嘉禾百咏·周都官墓::宋代：张尧同::不识君名字，应难问子孙。一丘浮水际，神怪欲谁论。
杂诗五首 其二::清代：姚鼐::挟瑟昔侍君，中宵错明烛。芳尊前既陈，众女皆列幄。不谓微且鄙，过蒙君顾辱。为君起新声，竭才自结束。盼睐人心移，曾无待终曲。堂上有万里，薄帷能蔽目。亲者巧有馀，疏者拙不足。欲逝不敢远，沈吟就别屋。秋风拂阶墀，皎月如寒玉。恐欲传清光，为人照幽独。
古铜蟾蜍歌::明代：屈大均::古铜金质久已化，血花绣蚀三泉下。何人铸此月中物，持作薰炉喷兰麝。月中与兔为阴阳，三足婆娑桂树旁。日中之乌亦三足，一东一西遥相当。太阴呼噏生潮水，仙人师尔服气方。生长瑶台明镜里，精华不待取扶桑。汉宫以此为神器，煎取沉馢消梦寐。红颜不少嫦娥寡，相伴蟾蜍度年岁。摩挲铜色何斑斑，看丹如绿有无间。双烟自可通瑶圃，一气何须假博山。轩鼎馀铜龙不爱，神工拾得虚无外。无香亦复雨氤氲，有火莫教云叆叇。时时一缕生空中，太古长留一点红。纵是灰寒终不灭，神灵看与蜃楼同。
燕京绝句（八首）::明代：楚石梵琦::玉带金符楼上钟，有材长恨不遭逢。一年一度桃花浪，身是凡鱼未化龙。
宿苏桥驿::明代：陈烓::骢马行行岁事阑，驿楼遥指暮云间。清江一曲门临水，碧树千章屋傍山。村巷几家经寇破，林鸦数点觅巢还。何当为扫烟尘静，处处柴门夜不关。
望江南 其十六 红桥春游词::清代：董元恺::红桥好，野店擅行厨。细切银丝盐下豉，新调玉鲙笋如酥。餔醊足欢呼。
集古 感征夫家::金朝：李俊民::臂上彫弓百战勋，居延城外又移军。不知万里沙场苦，犹自笙歌彻晓闻。
题伍氏双喜图::明代：陈献章::莫怪龙钟此葛巾，穿花入竹去频频。秋风酒熟南山下，更与殷勤报主人。
谢许君瑶::宋代：折彦质::东坡遗物来归我，两手摩挲思不穷。举取吾家阿堵物，愧无青玉案酬公。
野航::元代：王祯::东皋茫茫春雨晴，前溪溶溶春水生。小桥攲仄已中断，野航一叶通人行。长日一鞭春事毕，来去溪边少人迹。雨打风牵尽日横，白鹭有时来上立。
赠彭埙还长洲 其二::明代：金幼孜::旧时山口说彭家，文献相传岂浪誇。故老百年成梦寐，诸孙今日见才华。青灯黄卷心逾苦，流水高山意更赊。相送临岐无限思，重来好赋上林花。
繫裙腰 咏裙::清代：陈维崧::满园草色绿迢迢。都吹上，小裙腰。栖鸾宿蝶风流甚，暗晕红潮。轻飏处，称垂髫。有时沈在帘儿底，依稀微露轻绡。隔花绣带无风转，浅立春宵。想应拂遍，落梅娇。
李才翁懒窝::宋代：林宪::山林日月长，城市炎凉急。方看夏太清，已觉秋淅瑟。因之念故山，鹤归松露滴。收足否愿余，此舟徒役役。
卜算子::宋代：吕渭老::眉为占愁多，镇日长长敛。试问心中有底愁，泪早千千点。莫唱短因缘，缘短犹伤感。谁信萧郎是路人，常有深深念。
景仁寄和萧公陂诗次其韵::宋代：曹彦约::照眼石榴裙褶红，回头浪蕊随春空。春归湓浦风尘外，诗到淮南烟雨中。护田将绿一水同，造化夺巧非天公。锦囊不尽思无穷，我欲从之歌元丰。
岁晚杂题四首 其四::宋代：周紫芝::老病时携客，斜阳更上楼。山寒犹有雪，湖晚最宜鸥。诗可书幽事，儿能伴薄游。人生每如此，吾意复何忧。
梅堰过王徵君之佐以新刻吴中两布衣集见贻舟中读竟题后::清代：姚燮::彼二翁者吾旧识，声名溷市谁见惜？朱君序之蒋刻之，削出罗浮两山碧。铁翁瘦硬枯木藤，其色秋赭无春青。巉巉出骨太行马，不从平阪随牛行。醉翁中秀外苍老，其气春腴肉秋槁。画阑不露鹦鹉楼，但怪森寒竹环抱。二翁之品相颉颃，二翁文笔无低昂。洪厓浮邱在左右，天仙地仙谁平章？王君重此兼金与，我望吴云怀旧雨。康衢缶壤谐同声，穷巷饥寒得千古。片篷南下空川浮，偎炉剪烛读未休。荒芦四溆月初落，梦见一双花羽鸥。
寄清凉和上人二首之一::宋代：贺铸::吾家无担石之储，朝四暮三如有余。北岳官粮饱妻子，南朝僧寺寓图书。迎船春色情亲我，坌马京尘笑谢渠。莫作江东步兵待，翻然端不为鲈鱼。
河西春暮忆秦中::唐代：岑参::渭北春已老，河西人未归。边城细草出，客馆梨花飞。别后乡梦数，昨来家信稀。凉州三月半，犹未脱寒衣。
失猫::宋代：刘克庄::饲养年深性已驯，攀墙上树可曾嗔。击鲜偶羡邻翁富，食淡因嫌旧主贫。蛙跳阶庭殊得意，鼠行几案若无人。篱间薄荷堪谋醉，何必区区慕细鳞。
送牧大师之严州::清代：孙琮::一雁下平皋，群山秋欲暮。渺渺大江寒，独挂片帆去。云浮峰际塔，日落烟中树。羡尔月明时，严滩深夜住。
自佛手岩入慈云寺::明代：罗洪先::结茅应未久，初地暂相寻。偶诵莲花偈，因怜祗树深。岭南垂佛手，岩石对禅心。莫作伽陵鸟，终朝学梵音。
归国遥 其二::唐代：温庭筠::双脸，小凤战篦金飐艳，舞衣无力风敛，藕丝秋色染。锦帐绣帏斜掩，露珠清晓簟。粉心黄蕊花靥，黛眉山两点。
入武夷山二首::宋代：熊禾::试问山中亦何好，见山便自喜居山。不堪造物半生役，枉使男儿百岁闲。天柱沈冥阴雨外，幔亭缥渺彩云间。苍生辛苦何终极，控鹤仙人云不还。
自述::明代：邓林::懒结车船送五穷，此生贫富任天公。故人谩自怜原宪，妖鬼何须笑伯龙。半职敢忘君泽厚，一钱未有客囊空。年来学得经邦术，欲整麻衣见九重。
丁未六月七日考试汉教习试院作二首::清代：曾国藩::潭潭深院鐍扃牢，阙日湿云作郁陶。薄茗何曾解消渴？纤絺便欲等重饱。高堂燕息尚如此，矮屋蜂屯毋已劳！得失升沉纷满眼，世间人事等牛毛。
借住山寺诗八首 其二 天池::明代：张元凯::信宿精蓝未拟还，坐临流水听潺湲。峰莲倒映仙人掌，沼镜寒浮玉女鬟。不尽白云生远岫，最深绿竹隐禅关。古来去住元无着，莫笑巢由未买山。
邓尉纪游诗八章 其六::清代：姚燮::晓风吹泠泠，疏声涧边出。林篁四山动，日影散飘忽。回头眄所经，倚天一楼崒。始悟昨梦高，得傍古时月。真灵荡元气，招我共斟吸。吐为莲华云，万缕散沧渤。
亚尹黄侯虑囚温处婺三州::宋代：戴表元::金华环秀抵仙都，雁宕石门天下无。眼见朱幡出云雾，手提丹笔洗焦枯。海鱼味爽休多食，岭马程艰合缓驱。定有车前投贽者，幅巾麻褐是真儒。
鲁忠王挽词三首 其二::唐代：宋之问::邦家锡宠光，存没贵忠良。遂裂山河地，追尊父子王。人悲槐里月，马踏槿原霜。别向天京北，悠悠此路长。
戏呈孔毅父::宋代：黄庭坚::管城子无肉食相，孔方兄有绝交书。文章功用不经世，何异丝窠缀露珠。校书著作频诏除，犹能上车问何如。忽忆僧床同野饭，梦随秋雁到东湖。
次韵时然惠徽州近作::宋代：周紫芝::庄侯四海习凿齿，鸾栖一枝亦聊尔。沸镬那寻袁处州，独跨羸骖度徽水。羊肠路绕十八坡，危磴天悬三十里。扪参历井不复休，一握去天真有此。军符夜下星火急，吏习文书日填委。青山倥偬未可厌，方外周旋人有几。坐看云生拄颊间，便恐诗成横槊里。万壑千岩入句来，天遣江山助奇伟。我昔经行五岭头，芙蓉峰高天正秋。凄音怨曲不成调，细雨寒烟空复愁。晓得新诗惊欲倒，句似当年山色好。一生忍泪泣秋风，可笑区区郊与岛。
满江红::清代：饶芝祥::悲愤填膺，向谁洒、一腔热血。正仓卒、变起红巾，金瓯瓦裂。铁骑朝冲津海雾，铜驼夜泣燕山月。奈白云、南望有慈亲，头如雪。身世感，徒呜咽。君父耻，无终绝。算烟尘苍莽，几人奇节。脚里麻鞋冰雪骤，眼中羽檄昕宵别。望定盟、早慰两宫心，还金阙。
别离情所钟十二章章四句送定叟弟之官严陵::宋代：张栻::巍巍孤高亭，念我昔所喟。子也时一登，千载起立志。
琴室为林典乐赋::明代：王绂::楣间揭宝翰，床上横玉琴。对客未成弄，令人先敛襟。地位近彤邸，门径幽且深。瑶草露盈砌，琪花香满林。应知月明夜，时有鸾凤吟。我来偶相访，帘垂昼沈沈。为鼓一再行，宛见名轩心。灵飙度馀韵，祥烟散微阴。气和体自适，神静心愈钦。曲终莫敢问，讶是钧天音。
友人惠山中小诗谢之 其一::明代：朱浙::疏屋高檐两角垂，山中新制倩谁为。莫言软熟无刚操，试著龙山到耐吹。
虞美人 其二用秋岳泊京口韵::明代：龚鼎孳::春光九十原嫌窄。闪杀飘零客。啼花泪逐水东流。且载银樽绿鬓尽情游。千山罨画吹红雾。却改离亭路。长条攀折一番新。嘱咐明年还傍可怜人。
和元晦赠上封和老::宋代：张栻::上方元自好，一榻有余清。只趁晨钟起，宁闻山鸟声。高僧足幽事，野客富诗情。试问峰头景，今朝作麽生。
题孤松挺翠::明代：卢龙云::虬鳞鹤盖拥飞芝，相附由来有兔丝。共历岁寒苍不改，岂于桃李竞春姿。
大雪日坐雨漫成 其一::明代：何准道::大雪忽已至，梅花扑远天。客愁来酒里，乡梦入灯前。屋矮闻疏雨，郊寒起暝烟。生涯何处是，飘泊任流年。
寄范中洲::宋代：姚镛::高隐就诗名，中洲雅趣成。几前脩竹净，屋上落泉鸣。柘圃春风织，山田野火耕。满山薇蕨老，客至足蔬萌。
和君实端明送酒::宋代：邵雍::大凡人意易为骄，双榼何如水一瓢。亦恐孟光心渐侈，自兹微厌紫芝苗。
偕老堂::明代：罗亨信::双亲鹤发在高堂，孝子频年寓帝乡。甘旨四时勤寄奉，期颐百世愿康强。灵椿郁郁含朝露，慈竹森森傲晚霜。天佑德门膺五福，孙曾弈叶永流芳。
裴庶子除太仆卿因贺::唐代：罗隐::楚珪班序未为轻，莫惜良途副圣明。宫省旧推皇甫谧，寺曹今得夏侯婴。秩随科第临时贵，官逐簪裾到处清。应笑马安虚巧宦，四回迁转始为卿。
送蒋藩幕赴闽中::明代：唐顺之::结束千金剑，辛勤万里游。诸侯门下客，才子幕中筹。风岛鲸波涌，寒城蜃气收。自公多暇日，望海几登楼。
古阳关 海滨散步，用晁补之韵::近代：温树校::汽笛声呜咽。鸥鸟时飞灭。徘徊海畔，帆悬夕阳千叶。羡他渔户乐，卒岁无离别。红日忽沉西，跃出水中月。对影三人立，天地阔。吊骑鲸客。云生屐浪翻雪。谢风姨雅意，为我梳华发。愿美酒千钟，一醉艳阳节。
赠达禄修撰道夫::明代：孙蕡::蓬鬓飘萧洛上翁，金门日日候晨钟。论思入奏天光近，对御题诗烛影红。衣故尚馀当日绣，马寒犹是旧时骢。词华已作青云客，圣代于今雨露浓。
牧牛图::明代：王渐逵::丰年只道牧牛好，饱卧一蓑还自怜。碧云芳草压春陇，短笛软风低暮天。林平忽接郑谷口，归来却度柴桑边。风尘潦倒应惭汝，十载重荒屋后田。
蠡湖闲眺::近代：陆玄默::拄杖郊原外，江山莽苍中。烟笼千树翠，日浴半湖红。点点鸥相集，迢迢雁来通。垂杨春意泄，吹拂待轻风。
宿慈氏遥碧斋有感::宋代：李昭玘::高僧邀我暂淹留，细话朱轓此屡游。不见清谈飞麈尾，空流悲泪拂银钩。淮山胜绝千年在，人物才华一梦休。欲作招魂吊馀恨，晚烟疏雨不胜愁。
颂古三十三首::宋代：释师观::非男女相末山主，今古堂堂常独露。常独露兮见也麽，清声藉藉播寰宇。
寒食::明代：申佳允::轻寒雨霁绿杨天，士女春畦竞翠钿。舆梦依稀山色在，滏阳极目午桥烟。
癸亥闰二月廿四日夜半由徐闻渡海至琼州::清代：姚文田::数年踪迹来南溟，地角天涯无不经。蓬莱方丈渺何许，挂席直指仙人庭。人言海水势震荡，白日无风走涛浪。天枢地轴助回斡，日驭雷车互还往。我闻始怖意转浓，眼界一洗江河空。平生忠信那可仗，或恐骇浪翻虬龙。天空无云驷星直，残月四更如半璧。轻舟试踏鳌背行，阳侯深潜飓母息。澄波下瞰鲛人宫，南极平悬龙伯国。世人举事争阴夷，安耶危耶谁获知。千金人守垂堂诫，万里安能破浪驰。此行合作纪游冠，珊网珠林搜浩汗。东坡昔日叹奇绝，况我南来非谪宦。马鞍山色入沧茫，却望雷州如故乡。海外一声鸡唱晓，早见红日升扶桑。
酬清苕恭仲温见寄旧诗追志于此::宋代：释文珦::吾生苦疏拙，不解谋此身。辗转常寄食，短褐如悬鹑。徒御舍之去，往往嫌我贫。达交亦良多，安能强相亲。唯有湖滨山，于我如故人。日夕与之对，澹然忘主宾。仲温我同流，道我此意真。新诗远相寄，可以书诸绅。何时到清苕，相携采白蘋。
山水图为霔僧录赋::明代：陈琏::城南长干古道场，至今舍利腾寒芒。圣朝敕赐报恩额，梵宇宝塔增辉光。霔公僧录久驻锡，宗风大振声名彰。丈室经翻贝叶老，祇园树长昙花香。有时斋罢坐挥麈，热恼消尽心清凉。焚芗每喜铜篆古，启户静对钟山苍。钟山咫尺欣相望，云气缥缈时飞扬。图中景物宛相似，幽兴满前那可忘。
佘山道中::元代：张宪::老树排云石径斜，炊烟起处有人家。一声啼鸟春成夏，新绿满汀浮柳花。
状江南。仲春::唐代：谢良辅::江南仲春天，细雨色如烟。丝为武昌柳，布作石门泉。
谢孙仲益察院借示诗卷::宋代：张守::客游跨两春，胸次饱尘滓。无人抉河汉，为我一浣洗。故人富清制，放笔如翻水。此间渺无津，滂沛到笔底。长须遣大轴，光彩照窗几。我时食对案，惊喜失箸匕。风雅间何阔，稍复闻正始。涤除尘想灭，肝肺挹清泚。早年上金闺，气劘诸彦垒。风斤运无旁，四座羞血指。骎骎跨骢马，奔轮不容柅。负大难为力，得坎聊复止。熙辰崇盛典，润色待东里。风云吐愤郁，事业振奇伟。馀暇赋天台，金声追祖祢。
秋怀 其十三::明代：王元俸::山城静土隔尘寰，高敝吟轩近钓湾。水露沙头无客泛，春来江上几人还。烟波惨淡戎衣满，花鸟微沾岁月閒。衰飒不堪频对镜，鬓毛殊改旧时斑。
文友::宋代：李吕::摛辞气为主，盛气理或差。大音等韶护，小巧同春葩。
偈颂八十五首 其七十四::宋代：释妙伦::峰头异角灵毛，涧底锦鳞赪尾。各各性命一条，都在山僧手里。今日放开线路，也不妨自驰自骤，自飞自鸣，自泳自游，自潜自跃，又阿谁管你，诸方密布漫天网子。
故陈忠悯公::清代：王又旦::阴风猎猎阵云低，雪满灵州动鼓鼙。绝塞名应传属国，前军星已落安西。五原未复精灵在，百口无归道路迷。萧飒惟闻哀痛诏，城门月出夜乌啼。
诸侄约至黄檗因思前岁刘朔斋同宿约后村不至慨然有感::宋代：林希逸::黄檗山前古梵宫，早年屡宿此山中。猿啼十二峰前月，鹏送三千里外风。日者共游因朔老，期而不至有樗翁。骑鲸人去相如病，更欲跻攀谁与同。
衙斋清旷独缺名花玺卿周元汀缮部屈钟湘各贻我牡丹一本喜赋::明代：邓云霄::伤春无意绪，脉脉近花朝。佳客能相赠，花王不待招。纤腰垂绿袖，醉颊晕红潮。曲槛怜相并，江东大小乔。
送施縡秀才下第::宋代：梅尧臣::君尝老於敌，轻彼群儿嬉。坚锐不可恃，屡北还自疲。胸中多奇秘，既衂何所为。东走沧海上，夏果采荔枝。奉亲乐无涯，岂愧禄仕迟。
河梁话旧十绝句送左辖吴公之山西 其三::明代：胡应麟::使君本人杰，挟策游蓬莱。朱颜映绿鬓，片诺雨花台。
点绛唇·蹴罢秋千::宋代：李清照::蹴罢秋千，起来慵整纤纤手。露浓花瘦，薄汗轻衣透。见客入来，袜刬金钗溜。和羞走，倚门回首，却把青梅嗅。
乌鲁木齐杂诗之物产 其四::清代：纪昀::旋绕黄芽叶叶齐，登盘春菜脆玻璃。北人自只夸安肃，不见三台绿满畦。
吟社递至诗卷足十四韵以答之为梅水村发也::宋代：赵必象::子猷癖爱竹，无梦到香影。雪夜棹匆匆，未必有诗兴。
中秋日赴史漕赏月二首 其一::宋代：郭印::秋色平分日，开筵命月轮。云容休妒客，天意解随人。平地铺寒水，遥空绝点尘。素娥来入座，端不负良辰。
大酺 湖上怀梦窗故居::清代：陈洵::对夕阳空，疏烟冷，云锦当窗重织。清秋如客燕，问西园谁分，主人曾识。醉墨乌丝，歌尘彩扇，经眼悲欢狼藉。当时行吟地。算承平年少，就中难觅。但还泊逡巡，矮桥惆怅，盼波能惜。哀时词赋客。蓦回睇、天水伤心碧。怕未许、随花追步，分柳为邻，好湖山怎消幽寂。忍见离宫月，孤泪接、青苔无极。怨零落、双鸳迹。今我何世，犹是身闲游历。远箫似闻叹息。
郊庙歌辞。享太庙乐章。昭感::唐代：佚名::铿锵韶濩，肃穆神容。洪规赫赫，祠典雍雍。已周三献，将乘六龙。虔诚有托，恳志无从。
为张太学寿其外舅萧刺史::明代：卢龙云::东风吹绿映霞杯，喜傍芳丛绮席开。人自三朝歌寿考，官从五马赋归来。冠裳郡国宾筵重，兰树阶庭世泽培。子婿更看兼玉润，丈人安坐进春醅。
戏示墨西 其一::明代：屈大均::方程古墨欲收齐，磨尽松烟苦墨西。有子殷勤将代汝，研池先与洗澄泥。
夜闻橹声::宋代：陆游::咿哑双橹声，凄切游子情。岂无一杯酒，孤舟谁与倾？清愁不可耐，霜月照潮平。
和君坦丈李园海棠感旧元韵三首 其三::近代：寇梦碧::春游啼破恼残鹃，龙汉惊逢末劫年。漫道诸天张帝网，杯前有路放诗颠。
醉花间 过吴湘玉墓::清代：许南英::真娘墓、苏小墓，俱是埋香处。生比桃花娇，死为荔枝误！一棺归净土，是汝生天路。落日满前山，惆怅不归去！
读欧子建澹圃诗记寄示::明代：李孙宸::传闻开径地，风物改新观。未遂剡舟访，先飞郢雪寒。三年怜雁字，一水忆鱼竿。期尔秋江上，相将共采兰。
海会寺别雪公买舟同舍弟皋儿自十字港抵沙港唐堰唤渡过兰江道中得五章 其五::清代：姚燮::二更抵唐堰，渡北无一舟。隔江星光低，隐照江干楼。柳缝趋暗潮，似闻桨声幽。闪动白点微，因知过者鸥。迟回正无计，瞥见灯影流。久唤遥不闻，怨彼风响仇。行藏有绝境，达人难预谋。天阔夜方长，水逝心安留？我生遭险阨，穷趣无不搜。万象黯䨴中，三人眇相俦。欲止不得宿，欲行安所投？幸遇披蓑翁，涉我枫林陬。
泉南十柳田家图 其一::清代：胡昌基::占得幽居泖一弯，门前垂柳绿阴环。晚潮过后桔槔静，坐听蝉声出树间。
悼袁特丘中丞四首 其二::明代：释函是::易别成辜负，多时恨未收。匡山从昔峙，楚水至今流。我隐何曾隐，君休竟不休。此生堪几误，惭望武昌楼。
登华岳 其五::清代：张云翼::晓霞出玉井，落翠浮星潭。不须驾铁舟，沦迤自泓涵。黄冠汲之饮，茗碗何清酣。顿觉尘机息，浑欲抽缨簪。踏石扪萝薜，于焉穷幽探。莲花秀峰色，攒碧上蔚蓝。俯看黄河流，云雾相吞含。空濛识万象，浩气郁层岚。
满庭芳::元代：马钰::昨宵梦见，遍地黄金。珍珠玛瑙盈襟。满目珊瑚琥珀，玉树琼林。蓦闻不时钟响，谑人人、各有灰心。天水子，便前来稽首，索我清吟。接得花笺象管，方吟咏，梦回谁是知音。幸有清风皓月，悦我心琴。些儿的端妙处，看何人、有分搜寻。如同志，定将来，云步高岑。
卢秀才南台::唐代：贾岛::居在青门里，台当千万岑。下因冈助势，上有树交阴。陵远根才近，空长畔可寻。新晴登啸处，惊起宿枝禽。
奉祠东太乙宫七首 其二::宋代：沈遘::赤乌鼓舞扬朝晖，白榆零落收夕霏。侍臣再拜谢神贶，步虚一声天上归。
补史十忠诗·参政行丞相事陆公秀夫::宋代：刘壎::天地无托足，海天同隰光，明知复何为。不忍隳三纲。裸荐觊少延，讴歌宁远忘。或者莒在齐，聊且帝一方。竭蹶竟委顿，臣谋非不臧。运去天莫留，力尽心弥强。终不负吾主，名义天地长。怀璽随龙游，举室水中央。斯人文华士，乃尔百炼刚。机云傥通谱，应羞朝洛阳。
离合 其三 承乏淄青将发有怀故人寓郡望姓字::明代：王世贞::金绯虽被躬，余怀日飘瞥。诗韵成孤赏，讨论谁为竭。
贺新郎·东阁凭诗说::宋代：刘学箕::东阁凭诗说。对丰姿、飘然杖屦，澹然巾葛。竹外一枝斜更好，玉质冰肌粲雪。谁折向、满头宣发。水驿云窗烟庭院，更宜晴、宜雨还宜月。霜夜永，景萧瑟。孤芳敻与群芳别。陇程遥、攀条难寄，碧云惊合。桃李漫山空春艳，不比仙风道骨。有潇洒、清新奇绝。我被幽香相懊恼，宋广平、岂但心如铁。飞暗度，石吹裂。
鱼不食四首送柏山 其二::明代：张子翼::鱼不食，倚江干。笑尽人间行路难，青山白石水漫漫。顿觉此身天地宽，钓丝远拂青琅玕。君不见羊裘子，桐江江上一纶竿，汉家九鼎安如磐。
谢李平叔郎中问疾::宋代：陆游::吏部朝回早，幽人病始苏。过门迂问讯，欹枕听传呼。缘瘦重裁帽，因衰学染须。投诗发公笑，试想此形模。
寄赠致仕::宋代：司马光::星郎年未至，辞禄一何高。目莹栖灵气，眉疏出秀毫。胸中自有乐，身外尽徒劳。回首红尘地，纷纷笑我曹。解绂沱江外，诛茅井络边。老莱夫妇隐，韦孟子孙贤。浮蚁邀旁舍，蹲鸱种薄田。不须亲几杖，想望已萧然。
留别丁国云::明代：卢龙云::帝里同为客，交情尔更真。开尊来雪夜，握手慰风尘。并马游俱壮，歌骊思转频。不堪言别后，途次独迎春。
郑侍郎折赠白芍药::宋代：曾几::奇葩天遣殿芳丛，一朵瑶台月下逢。黄绕腰间空自贵，红潮颊上莫争秾。如何风日许妍暖，更著衣裳能叠重。定是扬州玉楼子，略无佳句与形容。
和王禹玉相公三月十八日皇子侍宴长句三首::宋代：苏颂::奉宸班近殿中香，人在金銮日月旁。鱼藻君臣同恺乐，露萧遐迩荷龙光。已闻幼海歌重润，更得清风诵十章。嘉会古今应罕遇，未饶西母白云觞。
梨岭道中十八首 其四::明代：黄仲昭::深林蔽夕阳，寒泉泻苍壁。双亲久别离，瞻云情罔极。
观秘阁苏子美题壁及中人张侯家墨迹十九纸率同舍钱才翁学士赋之::宋代：黄庭坚::仁祖康四海，本朝盛文章。苏郎如虎豹，孤啸翰墨场。风流映海岱，俊锋不可当。学书窥法窟，当代见崔张。银钩刻琬琰，虿尾回缣缃。擢登群玉府，台阁自生光。春风吹晓雨，禁直梦沧浪。人声市朝远，帘影花光凉。秋河湔笔研，怨句挟风霜。不甘老天禄，试欲叫未央。小臣胆如斗，侏儒俸一囊。请提师十万，奉辞问犬羊。归鞍饮月支，伏背笞中行。人事多乖迕，南迁浮夜航。此时调玉烛，日行中道黄。柄臣似牛李，倾夺谋未臧。鲁酒围邯郸，老龟祸枯桑。兼官百郡邸，报赛用岁常。招延青云士，共醉椒糈觞。俗客避白眼，傲歌舞红裳。谤书动宸极，牢户系桁杨。一网收冠盖，九原人走藏。庖丁提刀立，满志无四旁。论罪等饕餮，囚衣禦方良。姑苏麋鹿疃，风月在书堂。永无湔祓期，山鬼共幽篁。万户封侯骨，今成狐兔冈。迩来四十年，我亦校书郎。雄文终脍炙，妙墨见垣墙。高山仰豪气，峥嵘乃不亡。张侯开诗卷，词意尚轩昂。草书十纸馀，雨漏古屋廊。诚知千里马，不服万乘箱。遂令驾鼓车，此岂用其长。事往飞鸟过，九原色莽苍。敢告大钧手，才难幸扶将。
宿淮阴作::唐代：陈羽::秋灯点点淮阴市，楚客联樯宿淮水。夜深风起鱼鳖腥，韩信祠堂明月里。
留别李中丞孟成 其二::明代：陈克侯::千古征南将，谁如马伏波。斩鲸清浪泊，刑马对山河。裹革心终壮，怀珠谤自多。倚天铜柱在，西望涕滂沱。
宫词::宋代：王珪::帘摇翡翠金风晚，瓦湿鸳鸯玉露天。秋殿晓开重九宴，内人争贴菊花钿。
无题::当代：陈仁德::寂寞桃花出短墙，去年今日感崔郎。银河牛女情千缕，白露伊人水一方。前路举棋疑不定，旧游入梦极难忘。等閒识得愁滋味，倚遍栏杆夜渐凉。
九日集客::宋代：吴锡畴::佳节欲酬须酩酊，东篱不记几飞觞。从教乌帽吹将去，且对黄花邻取香。世事漫劳三太息，人生宽破百重阳。英雄盖代今何在，戏马高台久已荒。
感事 其五::清代：宋育仁::神州真不返，吾意竟蹉跎。忍坐军需急，宁论岁币多。挥戈悬汉日，衔石误虞罗。岂见臧文仲，当车泣卞和。
题某氏集::当代：钱钟书::扫叶吞花足胜情，钜公难得此才清。微嫌东野殊寒相，似觉南风有死声。孟德月明忧有绝，元衡日出事还生。莫将愁苦求诗好，高位从来谶易成。
京邸寄闽中诸友::明代：林廷模::东风随计上枫宸，马首轻飘九陌尘。樗栎敢云清庙选，莺花空负故园春。香云迷梦朱楼夜，寒雨添愁远道身。不识韭盘呼酒处，可能遥忆未归人。
次韵杨彝甫见成甫装褾旧书之什::唐代：朱长文::儒者须看万卷书，古人精博固难如。残编莫惜装褫费，旧迹堪邻缮写初。轻拨蠹虫文未损，平齐缃帙架无虚。白头更且穷经艺，谁道忘筌便得鱼。
中台五题。石柱（外祖在南宫，七转名曹，镌记皆在）::唐代：郑谷::暴乱免遗折，森罗贤达名。末郎何所取，叨继外门荣。
借庵即事 其六::明代：成鹫::群动静中见，孤心物外降。繁花蝇亦采，飞絮蚁能扛。拔地藤千尺，摩空鹤一双。野人非待兔，何事守枯桩。
答澹所区经历 其一::明代：区元晋::槭槭疏梧起暮思，与君岁晚见襟期。霜蹄伏枥无虞坂，倦翼投林有好枝。每忆赞猷囊脱颖，不随输饷茧抽丝。循良自昔羞矜衒，肯讶阳城是钝迟。
仍用韵酬衍上人（二首）::明代：刘基::岁暮天寒生意微，空林鸟雀自相依。有情霜叶欺花貌，无用风荷象客衣。西塞鼓鞞山岳震，东郊羽檄海波飞。传闻有诏颁南服，早晚阳和斡化机。
山花子::清代：冯幵::六曲屏山画折枝。玉台携手说心期。除是红梨花上燕，没人知。珠箔飘灯人去后，画楼残笛酒醒时。梦里朱颜浑不似，自寻思。
题朱泽民画雪谷晓行::元代：萨都剌::茆店冲寒出，永厓拂曙来。磴危留虎迹，萝密隐猿哀。行李一檐重，疏梅几树开。阳乌在何处，不照雪盈腮。
次韵王茶马海棠四绝::宋代：魏了翁::一春风雨乱书堆，挂口林閒未放开。浩荡和风褰客袂，来看大树簇池台。
岭南杂录三十首 其六::明代：汪广洋::春意亭凉酒满杯，昔人遗刻尚崔嵬。亭前几树黄皮熟，日日莺啼数百回。
闻笛二首 其一::宋代：刘克庄::少年毬马逐秋风，笛起连营响裂空。今夕梦回村墅冷，一枝孤奏月明中。
咸阳王功德诗 其十七::元代：吴当::锡爵启封，皇则悼之。嗣德象贤，天实报之。
中秋夜以安侄举酒待月诗呈李思远::元代：刘跃::万里阴云锁太空，望来明月未生东。松花酒压槽头雨，桂子香飘屋角风。自愧不才孤凤诏，应知有路到蟾宫。阿戎盛赏符佳趣，却喜冰清属此翁。
江蓠馆十绝句为朱鸿胪在明题 其八 啸台::明代：王世贞::欲与天籁争，披云独箕踞。忽作鸾凤音，犹然遍千树。
题邓家妇王氏诗卷::元代：郭钰::青原之北书台东，高官厚禄多才雄。一死独称邓家妇，立身岂在文章工。黑风吹沙舞魑魅，剑花凝碧血流地。红颜薄命谁不怜，高风能使男儿愧。邓侯莫伤鸾镜空，厚夜招魂归故宫。结发深恩不相负，今日始见修齐功。茫茫世事东流水，邓侯容发今何似。黉宫有井井有人，重到读书须向此。
咏影::唐代：齐己::万物患有象，不能逃大明。始随残魄灭，又逐晓光生。曲直宁相隐，洪纤必自呈。还如至公世，洞鉴是非情。
次韵李久善近诗四首::宋代：郭印::凛凛宸居壮，胡为杀气昏。奸臣由一辙，乱政出多门。天命何曾改，朝纲本自荐。嗣皇真有志，反手定乾坤。
缉书斋::宋代：张咏::绿流北面桃花中，书斋闲锁尘蒙笼。纱窗挂户明月空，阶前草深鸣细虫。千书閟久阴生蠹，治世之文欲无绪。彫梁语燕不复归，华池皓鹤先飞去。我来憩驾吟青春，呼奴啸匠连挥斤。一日整庭户，二日芟荆榛。薙草留蕙若，扫径连松筠。千花万木似得意，幽香细韵来相亲。众口藉藉道，一以如初新。伊余世上耽书客，古今万事罗胸臆。运海抟风当振翼，任是青天更高碧。
一斛珠 踏青::清代：吴绮::啼莺不断，垂杨叫得青撩乱。云烘晓色。正好闲游，油壁西陵畔。园亭斗草闲招伴，藕丝斜露黄金蒜。踏青鞋子遮人换，猛避儿郎，错教桃花绊。
神仙篇::隋代：鲁范::王远寻仙至，栾巴访术回。乘空向紫府，控鹤下蓬莱。霜分白鹿驾，日映流霞杯。煎金丹未熟，醒酒药初开。乍应观海变，谁肯畏年颓。
得仲弟家书二首 其一::明代：卢龙云::万里天南信，经年未易闻。清宵频梦草，白日几看云。朔雪迷凫影，春山掩雁群。忽来逢粤使，欣读八行文。
怀武昌栖一二首::唐代：贯休::常忆能吟一，房连古帝墟。无端多忤物，唯我独知渠。病愈囊空后，神清木落初。只因烽火起，书札自兹疏。清风江上月，霜洒月中砧。得句先呈佛，无人知此心。寂寥从鬼出，苍翠到门深。惟有双峰寺，时时独去寻。
题画秋村叠嶂图::清代：李中素::分明山水武陵春，却写秋光隔四邻。不著胭脂轻一点，恐将花片误渔人。
十一月二十七日雪中作::清代：郑孝胥::楚山尽作晓云横，惊浪偏含急雪声。泼墨江天如薄暮，凝寒楼阁转虚明。钓蓬敛岸行踪杳，冻羽喧枝坠影轻。不是徽之倦乘兴，恐将干谒损诗情。
咏史 其三::近代：金天羽::拿翁仗剑起风尘，中道仳离约瑟芬。山上蘼芜辞故主，宫前桃李迓新人。三商侍燕工调瑟，双陆持筹等算缗。闻道镜奁脂盝畔，茂陵金椀并时陈。
扬州慢 己亥八月客扬州，用石帚韵，呈江蓉舫年丈::清代：冒广生::烛跋清愁，橹摇残梦，招招几日官程。见绿杨郭外，尚往昔青青。自风雅淮南衰歇，百年谁斗，酒董茶兵。剩江关摇落，鲍家来赋芜城。悲哉秋也，换流光暗里心惊。算玉照人遥，石林宴杳难诉芳情。廿载五湖漂泊，南飞鹊，绕树无声。祗天涯归思，宵深刬尽还生。
次韵晁元默和李季章参政长句因寄呈李参 其二::宋代：韩淲::髣髴风流转小车，洛中情味尚谁家。江湖水满无飞雁，城郭春深有乱鸦。且自山间更林下，从渠地角是天涯。不因胜事那能此，一色红红白白花。
连岩栈::元代：张昱::连岩有栈道，重叠架古木。勿轻纵步险，平地折车轴。
南歌子::宋代：赵子发::天末疑无路，波翻欲御风。此身忽在玉壶中。醉倒不知、南北与西东。猎猎遥鸣草、飕飕静打篷。与君回棹碧云浓。不是思归、只为酒船空。
寄张孟奇计部分司浒墅二首 其二::明代：卢龙云::千里方愁潦，频年急上供。岂堪歌杼轴，无计问租庸。蒿目筹俱尽，丹心事可封。怀君非在远，秋水隔芙蓉。
题莺::明代：沈周::卖诗卖酒醉春城，破尽青衫白发生。四海固无知我者，错教啼杀树头莺。
再和::宋代：郭印::纷纷满地落红乾，杜宇声中春正残。诗酒情怀公事汩，干戈时节赏心阑。生憎蔓草缘阶碧，却喜今桃向日丹。万里吴天飞不到，剑光空射斗牛寒。
清平乐::清代：江瑛::东风庭院。寂寞珠帘卷。小立花阴题句懒。又见旧时双燕。树头一点残阳。薄寒飘尽蔫香。墙外谁家玉笛，等闲吹断人肠。
谒陈白沙先生书院次同年赵司务韵::明代：区元晋::清秋祠外水明砂，千古高风岂易誇。一表孤诚陈魏阙，百年慈母共天涯。学亏易简终旁径，道接朱程是大家。此日瞻依庑阶下，羹墙如在思弥加。
题谢子高易义::宋代：李复::束风吹园未曾出，隐几潜心读大易。低头不知客人门，但见开编时点笔。天开地辟日月明，四时变化万物成。伏义画卦混沌死，纷纷智巧凋元精。
句::宋代：刘存行::麦苗花下绿，犊子草边黄。
莺啼序::清代：陈洵::歌纨恨轻易染，叹清尊未洗。醉魂醒、吹入江风，洞箫凝望云际。镜华润、流尘暗涩，惊鸾冉冉仙衣委。想霓裳天上，如今散落人世。往日旗亭，载酒俊侣，为深情惯系。第一是、愁极桓伊，曲中抛尽铅泪。睨崦嵫、香兰赋笔，伴樱唱、春娇红蕊。向良宵，烛底牵萦，梦云奇丽。芳韶草绿，素约茸红，燕识旧游里。凭细语、南陌灯倦，夜雨人去，属引邻墙，笛声凄异。西风又怨，离鸿分后，黄垆陈迹山河感。对茫茫、满眼浮生事。当时记得，无端艳冶销磨，岁华暖回怨绮。闲情颣璧，绮语泥犁，道忏除尚未。漫几度、莺边花外，泥写无题，锦段须酬，玉珰谁寄。真知者少，相怜何计。双烟炉倚桐爨冷，更同心、松柏休轻比。江湖纵有扁舟，似此星辰，故乡信美。
夏日读书正觉庵示儿烺::清代：吴敬梓::仲夏草木莽，离慜郁长鞠。凉台不可得，仁祠映林麓。呼儿移卧具，来就老尊宿。板榻欹云眠，草裳离尘服。炎光大火灼，惟期就汤沭。忽然玉虎鸣，但觉金鸡伏。奋铎振天关，冲孔回地轴。顿忘瘅暑心，愿言被雾縠。始知转眼间，世事多翻覆。贫贱安足悲，篝灯向西塾。
秋日园居口号六十章 其二十三::明代：张萱::途穷不用门题凤，三益径开无二仲。负瓢独往亦□归，曾否□人说春梦。
团扇郎::明代：朱诚泳::团扇复团扇，皎如明月秋。西风易憔悴，从此见郎羞。
狮子林十四首 其六 翻经台::元代：王彝::云麓最高层，依依月乍升。聊因看贝叶，带露一来登。
阅古作寄简子启八首 其七::明代：胡俨::人爱新奇学晚唐，弊贪犹谓作于凉。若驱纤巧还纯古，苏李当年独擅场。
宿龙须山::宋代：赵蕃::俯仰犹前日，侵寻已半春。行因累符檄，来为阅松筠。著脚尽可隐，是身宁属人。云泉混麋鹿，冠剑上麒麟。
阳谷道中辞春 其五::明代：刘宗周::春入桃源许避秦，武陵舟子是前身。可令岁月随流水，一任莺花绻主人。
题画竹::明代：梁兰::秖见凤毛高数尺，岂知龙尾合千寻。有时客报平安字，绿泛深杯风满林。
李问樵明府招同陶子方前辈孔培生太守暨杨心裁姚仲容两大令饮城南曹氏园 其二::清代：陈廷黻::明府敬爱客，选胜开琼筵。酾酒漉桑落，盘列河鱼鲜。朱华夹绮席，绿茵铺茸毡。爱此园林景，长日堪流连。座客尽时彦，才藻纷联翩。陶侃勤运甓，尤称当世贤。
七夕同受之坐雨偶吮墨作中峰夜雨因忆拂水山::明代：程嘉燧::山郭拏舟夜别师，竹房松阁总幽期。影堂月落泉呜咽，无复疏帘看弈戺。
途中呈立儒叔::明代：佘翔::小阮琵琶信陆沉，江湖何处觅知音。步兵莫作穷途哭，归去山中啸竹林。
和陈惟夤先生姑苏钱塘怀古韵 其三::明代：沈周::伯业不可久，阖闾行复墓。世换悲树叶，人灭惊草露。吴越互兴亡，无足笑百步。
寄章同吉三绝句兼柬范叔彝 其二::明代：王绅::五更踏月候朝钟，退食词垣旭日红。金匮玉函披阅遍，从容无复旧时风。
和石守道喜雨::宋代：王之道::坐听檐雨快高吟，酒到从斟不厌深。酣战遂符占蚁信，郁兴良慰望霓儿。一时与被尧天泽，四海同苏傅野霖。沾足岂惟秋有岁，麦田犹及趁犁金。
雪中遇胡烈臣归自郴阳戏成一绝::宋代：王庭圭::路傍有客骑牛过，乞与蓑衣作席眠。邂逅若能相顾问，和公画上钓鱼船。
淑人迁柩至祖送还书感八首 其一::明代：顾清::日日青山劝我归，明朝为尔定归期。宵残展转不成寐，却悔当年下钓矶。
次黄存之东皋韵::宋代：黄文雷::抱膝东皋下，春风又草庐。海仙将可见，溪友未宜疏。楷著祈年疏，闲笺种树书。西山頮烟雨，容易长嘉蔬。
除日试笔::元代：刘鹗::桃红酣雨更精神，久客俄惊节序新。好是一年将尽夜，喜看万物又回春。元正纪朔还逢甲，谷日祈丰复得辛。泰运昭回消劫运，峤南同作太平民。
复用前韵自慰::明代：李东阳::门掩空堂一客无，雨声惊梦若相呼。眼中道路非前日，病起形骸是故吾。翰苑朝回怀秘府，洞庭家在隔重湖。绳床竹几将愁至，自写新诗到日晡。
凤衔杯 其一::当代：赵文漪::梦魂时逐莺飞起。记那日、曲阑斜倚。剪绿裁红薄暖轻寒际。情不断、双蛾翠。柳花秾，晓风细。空织就、回文难寄。携手当时拾句寻芳地。惯拈来憔悴。
雨雪和韵奉酬季长史公 其五::明代：徐渭::回风搅霰坠茫茫，花片偏宜树底藏。剡水空长人不在，瑶琴未弄指先僵。
金缕曲 长江黄昏即景::当代：蔡淑萍::浩渺烟波远。正凝眸、半江瑟瑟，半江红遍。近岭遥岑三四叠，暮霭欲开还掩。谁染就、青青无限？唱晚渔歌悠扬处，看鬓边一朵娇红颤。网影起，曼舒卷。儿童戏水欢声乱。踏金波、闲庭信步，弄潮人健。汽笛一声千山应，浪起涛声拍岸。数不尽、珠飞玉溅。乱石惊涛堪绝唱，更几多妩媚真而幻。谱一曲，大江恋。
答侍御朱君诗 其二::明代：湛若水::酌彼泉水，其泉泚泚。其泚维何，有源其涘。其源维何，众卑之归。卑以受善，维天下溪。其善其察，涓涓始达。漙博渊泉，渊深天阔。
无题为映南赋六首 其五::近代：徐兆玮::海蜃楼台变幻多，桐华消息易传讹。敛身艳笑惊钗燕，入骨愁丝缚茧蛾。镇日天台春有主，小风古井水无波。灯窗同听潇潇雨，还想吴音一阕歌。
玉楼春（社前一日）::宋代：史达祖::游人等得春晴也。处处旗亭堪系马。雨前秾杏尚娉婷，风后残梅无顾藉。忌拈针线还逢社。斗草赢多裙欲卸。明朝双燕定归来，叮嘱重帘休放下。
擬古::宋代：田锡::碧落登真诀，太霄蕊简书。安得松乔子，仙阶一授余。载揽彩虹绥，去登紫云车。飘然远氛俗，志逸如龙摅。
十月十九日大风作寒闭户竟日::宋代：陆游::霜风卷地起，落叶拥蜗庐。终日澹无事，一窗宽有余。坐多知力耗，食少觉心虚。嬾惰无新句，松声忽起予。
西江月·务本颐生至理::元代：侯善渊::务本颐生至理，迷源入死之机。亡邪守正更何疑。自有玄玄妙趣。赤子嬉游阆苑，青童笑指瑶池。西江月里折丹枝。保益精神久视。
泛湖值雨简费廷用::明代：刘泰::湿云遮断好峰峦，斗酒呼来且尽欢。养鸭人家春水满，落梅天气午风寒。君醒陡觉衣裳薄，我醉宁知宇宙宽。閒却银筝多少曲，红楼船上几时弹。
云庄十石辞 其三 临沧::明代：邵宝::山北顾兮又东，云冥冥兮海濛濛。扶桑眷兮安在，空叹息兮桴翁。
次韵许深父 其三::宋代：张栻::却下斜坡并柳堤，双飞燕子正衔泥。纷纷风雨春将半，渌涨平湖桥柱低。
南乡子::宋代：叶梦得::数枝，喜之，为赋山畔小池台。曾记幽人著意栽。乱石参差春至晚，徘徊。素景冲寒却自开。绝绝照琼瑰。孤负芳心巧翦裁。应恐练裙惊缟夜，残杯。且放疏枝待我来。
和孙廷平坦嵩山十首·渔舟火::宋代：韩维::拖网潭上归，孤烟出峰背。稍没寒雾中，微明秋雨外。起我江湖心，鲈鱼方可脍。
清平乐 其二 怀安郡王席上::宋代：向子諲::初上舞茵时，争看袜罗弓窄。恰似晚霞零乱，衬一钩新月。折旋多态小腰身，分明是回雪。生怕因风飞去，放真珠帘隔。
秋夜::宋代：俞桂::秋夜多愁思，虚堂风露凉。观书灯可近，欲睡漏初长。蛩响频催织，萤飞烁有光。雨梢窗外过，散入稻花香。
自新塘至伍浦溪行杂诗 其四::清代：洪亮吉::陆行富桑麻，水行富菱芡。惟兹云水乡，不虞年岁俭。门前临水路，鹅鸭数堪点。屈指白露交，秋禾又将敛。
昭君怨::明代：皇甫汸::含悲辞凤掖，结束事龙庭。环佩从兹远，琵琶讵忍听。泣将蛾眉恨，仰视旄头星。独有长门草，犹向夜台青。
病中偶成::明代：张天赋::病来高卧北窗寒，不管天明与夜阑。画虎亦多成虎少，采芹容易献芹难。胸中红日徒怀抱，天际浮云任往还。琴剑担头春在在，浪吟流落放人间。
游武夷九曲和朱公先正韵 其一::明代：萧显::九曲仙踪护百灵，仙童时弄玉箫清。轻摇画舫寻真去，时听飞泉漱玉声。
论古画梅家得二十四章 其二十三::清代：姚燮::天水冰山逼大寒，向阳真气独能完。狱门火碧吟凄句，好当先生自传看。
句 其十七::宋代：刘敞::世乱颍水浊，世治颍水清。
陶穀题南唐官舍壁::唐代：佚名::西川狗，百姓眼。马包儿，御厨饭。
病中口占::明代：居节::年年抱病足中秋，明月无缘酒有仇。几两阮宣新蜡屐，一篷鲁望旧操舟。飞鸿阁外山如画，斫鲙亭前水自流。料得此时相忆者，冷猿独鹤与驯鸥。
敬蒙书赐梧冈二大字伏睹八法精妙超入神品宠荣所及不胜喜庆十袭珍藏永为家宝谨赋诗谢恩::明代：唐文凤::颁赐梧冈翰墨香，锦笺字字响琳琅。山林若候藏书处，午夜晴虹贯月光。
鸭步::宋代：唐庚::伏波江面莹如磨，忽尔崩腾作沸涡。横笛未终平似板，此中端有万蛟鼍。
题墨梅赠徐用吉南归::元代：乃贤::苏公堤上路，千树雪纷纷。载酒曾邀我，看花每忆君。翠茵松下卧，铁笛月中闻。独有思归者，长歌望白云。
破阵子·燕子欲归时节::宋代：晏殊::燕子欲归时节，高楼昨夜西风。求得人间成小会，试把金尊傍菊丛。歌长粉面红。斜日更穿帘幕，微凉渐入梧桐。多少襟情言不尽，写向蛮笺曲调中。此情千万重。
讽赋歌::先秦：佚名::岁将暮兮日已寒。中心乱兮勿多言。内怵惕兮徂玉床。横自陈兮君之傍。
送孙磻西游::宋代：魏野::贫居胜宝贵，况复是贫游。前路谁青眼，高堂母白头。秦山晴望好，陇水夜听愁。早作归宁计，逢欢莫滞留。
暮春野望::清代：胤禛::户牖凌虚百尺楼，川原霁色坐中收。绿萝灌水园蔬茂，碧浪翻风垄麦稠。杨柳坡边眠牧竖，杏花树畔泊渔舟。升平睹此丰年景，更亿英贤济远猷。
感事又寄丘仲阏 其一::清代：黄遵宪::万目眈眈大九州，神丛争博正探筹。何堪白刃张拳党，更扰黄花落地秋。石破真惊天压己，陆沈可有地埋尤？前番尚得安身处，莫说寒芜赤嵌愁。
戊子端阳感赋::当代：熊盛元::尽伐深山木，终罹旷古灾。抚膺吞老泪，无地著沈哀。泽畔兰先死，天心雾不开。休持榴火照，枯骨遍泉台。
和见贻::宋代：韦骧::拘挛山邑四□□，□滞徒嗟薄宦身。忆昨同时来视事，羡君先我作閒人。倾心虽记多佳议，寒齿还忧失旧邻。安得追攀如素约，舳舻衔尾倚江滨。
夜雨呈同志::明代：岳正::雨中灯火夜堂深，无限闲愁损客心。献玉不逢经两刖，屠龙学得破千金。生逢邓禹应相笑，老学南阳只漫吟。满目风尘双短鬓，为谁萧索不胜簪？
寿罗东林司训母寿节::明代：张天赋::节匪有寿无由见，寿不能全节可羞。白发暗消閒岁月，黄花漫放九天秋。倚云桂子香风播，绕砌兰芽绿叶稠。弱冠已闻人有节，于今更喜寿双优。
留题浯溪::宋代：曾宏正::开元初政尽精明，岁晚色□□牝晨。胡雏养虎自遗患，马嵬□袜生战尘。幸哉有子系民志，宗祏将倾犹未坠。当时监国若□避，大物必归安与史。较轻量重法受恶，父子至情休责备。南内凄凉叶落时，尚胜公侯草间市。镂刻摹写皆瑰词，□□以颂而以规。我来解嘲千载后，□起九京共评之。
山居偶兴::清代：邢昉::首夏气始燠，乔木纷葱茜。碧草露偏滋，朱花晚犹绚。荆扉寂无喧，卧起临书卷。窗外鸣嘤嘤，新莺欻不见。时睇远山云，卷舒日千变。夙昔安可怀，忽复伤流电。
度大庾岭::清代：陈启佑::千仞雄关矗，秋风匹马过。天梯蹑云雾，古寺锁烟萝。相业高山仰，劳人终古多。愿将万梅树，补种遍岩阿。
浮生::当代：添雪斋::每于夜色识寒阴，我任西风抱我襟。上下三生长醒醉，僧禅两字枉摹临。浮生若比浮云淡，伤痛怎如心痛深？自省尘嚣终是客，一般旧曲不须吟。
春日载阳土膏滋润努力东作正宜其时既命各省督抚勤宣朕意其有籽种不足者量借予之又成此诗以示重农务本之意::清代：弘历::去年冬雪少，廑怀殊未置。入春稍释忧，沾足叨天赐。更喜远近同，优渥遍大地。东作此其时，可不尽人事。因命岳牧臣，共勖勤宣意。督耕策其惰，借种施以惠。唯此重农心，匪慕驩虞治。
秋林::明代：凌义渠::空林抱霜归，静者知其变。红紫既以繁，苍黝纷相眩。色中更设色，淡浓随类绚。高下疏密间，顿使眼波幻。强拟作春花，目前亦幽茜。熟视多死气，自然难久恋。艳艳复凄凄，严风吹更绽。譬若灯垂灭，犹得一回灿。猛思万绿光，无端发深叹。
次韵杜无逸西园独坐九绝句::宋代：傅察::虚斋篆炉烟，兀然得禅寂。虽有锦绣肠，画饼安可食。
老客妇谣::元代：杨维桢::老客妇，老客妇，行年七十又一九。少年嫁夫甚分明，夫死犹存旧箕帚。南山阿妹北山姨，劝我再嫁我力辞。涉江采莲，上山采蘼。采莲采蘼，可以疗饥。夜来道过娼门首，娼门萧然惊老丑。老丑自有能养身，万两黄金在纤手。上天织得云锦章，绣成愿补舜衣裳。舜衣裳，为妾佩，古意扬清光，辨妾不是邯郸娼。
客枉小舫游叙叠韵 其二::明代：区元晋::伊昔芙蓉梦，于今花影连。情深看宿鹭，分我枕中天。
夷齐庙四景 其三 屈蟠松::清代：弘历::清风台畔屈蟠松，偃折盘盘翠越浓。高咏西山采薇句，果然无碍后凋逢。
读史五首 其四::明代：何吾驺::乍支霜月照琵琶，拨断冰弦起暮笳。一百离宫无此曲，梦魂飞奏碧窗纱。
久雨::明代：庞尚鹏::天远层云合，占晴独倚门。玄蝉投树滑，黄潦入江浑。山气岚烟重，蛙声鼓吹喧。三农歌帝泽，晴景未须论。
和黄咏雩榄溪杂诗即用原韵 其一::近代：李洸::翁陔松竹半棕山，满百歌姬碧玉环。蜀帝未亡竟先死，杜鹃啼血泪痕斑。
仲夏同黄玉崙先生暨何龙友韩孟郁二丈游城北园池和黄韵::明代：李孙宸::北郭陂塘迥，西山石乳通。会怜河朔饮，人儗竹林同。柳雨飘新翠，荷风落晚红。坐忘尘组绂，犹系市朝中。
幽居::宋代：陆游::大患元因有此身，百年强半走踆踆。折残广武城边柳，染尽洛阳衣上尘。绕树鹊孤栖渐稳，支床龟老息初匀。出门不欲摩双眼，世态年来又一新。
唐明堂乐章。徵音::唐代：武则天::赫赫离精御炎陆，滔滔炽景开隆暑。冀延神鉴俯兰尊，式表虔襟陈桂俎。
烟寺晚钟::元代：陈孚::山深不见寺，藤阴锁修竹。忽闻疏钟声，白云满空谷。老僧汲水归，松露堕衣绿。钟残寺门掩，山鸟自争宿。
和郑伯兴上陵三首 其三 次韵陪祀泰陵::明代：湛若水::羁思那堪更感时，忽传诗句到阶墀。普天吾欲一流涕，率土谁能咏孝思。天运去来浑不管，阳回草木也应知。临风无限攀号意，独立斜阳疋马迟。
清平乐::近代：吴梅::溪山秋晚，雁阵惊风散。一棹夷犹行未远，绕遍芦汀蓼岸。几多茅舍村庄，此中安稳江乡。却笑频年避地，不如画里渔郎。
苏李松石图赞::宋代：张侃::东坡先生，锦绣心胸。戏作怪石，一时告功。当其落笔，雨霈风从。齐安赤壁，惠州鹤峰。十年饱览，孰可撄锋。温润枯淡，变态不同。一卷之石，作倚盘松。龙眠居士，孰羁其踪。一瞬八表，如鹤在空。东坡颂美，佳名日穹。明窗展观，松古石窿。天下之宝，岂间穷通。东坡之节，龙眠之隐。一异出处，如琴加轸。吁嗟二公，人中之龙。百馀岁后，仰止英风。我生后时，何以形容。纪述惟赞，愧非扬雄。
客中小年四首 其一::明代：林光::岁月不肯住，看看又小年。诗穷残腊后，杯引大江前。乐事思南土，閒情寄短篇。夜来风势恶，惊徙五更船。
满江红（寿傅尚书）::宋代：马子严::瑞霭秋空，银河里、非烟非雾。应想是、岳钟神秀，再生伊传。昨夜五云随梦入，今朝万象朝元去。正六星、炳炳耀文昌，循初度。五马贵，多文富。人品异，心期古。似冰清瑶水，玉森元圃。天子方将循异政，灵孙又合为霖雨。问汾阳、几考在中书，从今数。
送贡侍郎和籴还朝兼柬李治书同年二首 其一::元代：杨维桢::南来使者急兵荒，令下吴侬出盖藏。自是酂侯能给饷，从知汲黯可开仓。王师刁斗晨连灶，神女旌旗夜直樯。我有干时书愿上，草茅望阙九天长。
吴山秋望呈张侍御::明代：玉芝和尚::子胥庙前江日晡，越王城头云有无。故宫台榭几黄叶，南度寝园今绿芜。长笛关山瞻北固，清樽鱼鸟傍西湖。萧萧落木苍郊外，几处寒烟破屋孤。
晴日后园::宋代：刘敞::群鸟飞朝日，鸣鹤响晴空。宿雪乍消释，滞阴反冲融。幽居亦可爱，老圃愿与同。负暄空林下，游目故城东。世事见流水，岁华指飞蓬。酣歌用自适，贫贱何必终。
戊子诞日承西麓汪侍讲以诗相庆次韵 其二::明代：区越::老守皤皤六十秋，寿杯重上谢公楼。云开古刹浮图见，日溜寒杉野马游。双鲤何来新贯柳，百壶谁送远移舟。穷檐岁晚多憔悴，惭愧诸公七字讴。
避暑存上人方丈::明代：何景明::燕地炎蒸月，西林大道傍。上方留避暑，长日坐焚香。细竹轩窗静，高云殿閤凉。何时更乘月，过宿赞公房。
山友续辞 槐芽::宋代：王质::我取友兮得槐芽，缭陂灌丛饶杂花。才茁嫩荚抽枯桠，涎流山鹊并山鸦。胶著虻，房著蠊，所思兮安可芟，碧鲜冷淘思露寒。
丘曙戒侍讲谪倅琼州::明代：龚鼎孳::南武山川一叶舟，行看蜃气吐危楼。无天有海原奇境，挝鼓回帆亦壮游。地逼崖门春涨黑，啸清帘阁战旗收。相逢泷吏多嘲笑，笑汝如弦愧曲钩。
荔枝香近 贞白因食荔枝，感怀旧游，为依梦窗声韵制此解。挂绿者，荔枝佳种，唯岭南有之::清代：汪东::傍流沈沈隐碧，万行树。旧约同擘纤红，佳会惊初遇。蛮乡荔子重拈，正好相思处。清夜梦省，欢情觉来苦。蝉鬓委照，玉镜含娇妩。漫想真妃，步贴翠盘能舞。挂绿枝头，点点繁星映镫户。望极空教愁伫。
与小女::唐代：韦庄::见人初解语呕哑，不肯归眠恋小车。 一夜娇啼缘底事，为嫌衣少缕金华。
水龙吟 其三 顽雪欺春，葵轩兄用韵，因次::宋代：张矩::先来花较开迟，怎禁风雪摧残过。红英紫萼，从他点缀，翻成沾污。一点清香，几多秾艳，紧藏不露。伴杨花散漫，逡巡堆积，纤粟处、妆成大。多谢东君造化。把群阴、一朝除破。千机锦绣，露浓香软，中间坐我。嚼徵含商，振金敲玉，埙篪相和。问西湖，别有一番桃李，肯同游么。
挽程伯禹尚书三首::宋代：曾几::昔在宣和日，雍容接俊游。横经临璧沼，提椠上瀛洲。去德俄千里，依仁复两州。岂知垂老别，华屋落山丘。
过浦江马岭::当代：金鉴才::驱车过马岭，大雾湿征衫。黑雨侵云树，孤峰列远帆。颇思羽化去，故为俗言谗。聊自纵游目，此行诚不凡。
扈从耕藉::明代：李梦阳::天行近野团龙盖，万姓环门识衮袍。竟畎难宽卿相力，藉耕无乃圣躬劳。侵坛碧草茸茸起，土殿红云冉冉高。巳忝赐筵思报述，即东潘赋愧词曹。
晓度黄叶岭东谷怀寄金陵王居士闲叟::宋代：贺铸::阴谷不寓暑，风松朝露零。乳溪逗绿筱，琴筑声泠泠。老石渍金碧，窅然沈列星。酌此石上泉，饵彼松下苓。倏欻振飞步，岂徒制颓龄。何须历五岳，即蹈神人庭。顾余方有役，俗驾不敢停。寄音采真子，来卜白云扃。
越王台::明代：刘崧::广州城北越王台，犹想旌旗此地来。井屋帆樯连莽苍，荆榛烟雨上崔嵬。东南海水一杯泻，西北云山万马开。不尽登临当日兴，空遗歌舞后人哀。
御花园首夏 其三::清代：弘历::婪春破夏日方永，委砌筛帘絮正纷。最是常年添闷处，底教触目总成欣。
赠漱六 其一::清代：许南英::古来知己本难逢，犹记榕江乙未冬。一见似曾相识久，订交更喜是同宗。
游钟山诗应西阳王教 其一::南北朝：沈约::灵山纪地德，地险资岳灵。终南表秦观，少室迩王城。翠凤翔淮海，衿带绕神坰。北阜何其峻，林薄杳葱青。
夹山禅茶四首 其二::当代：熊东遨::宗门书录独居先，更向东洋以外传。奉佛优游高妙境，亲杯领略自由天。四山松影空王寂，一树蝉琴小夜圆。侵晓目随僧杖引，采茶人在白云边。
送温初下第::唐代：孟郊::日落浊水中，夜光谁能分。高怀无近趣，清抱多远闻。欲识丈夫志，心藏孤岳云。长安风尘别，咫尺不见君。
秋夜登燕子矶感怀::清代：陈衍虞::雾净天高万里秋，巍矶巀嶪锁江流。山河代异波声在，麋鹿朝游王气收。旧恨何须同楚泣，雄心且莫问吴钩。月华不管兴亡事，依旧深宵照石头。
思归八绝::宋代：胡寅::屡督平反狱易空，深惭龙断货谁笼。后来倘念全齐寄，应筑虚堂致盖公。
乌夜啼::近代：俞长源::孤城如死夜啼乌，万家繁霜屋上铺。是大不祥祸须臾，四郊鬼兵仓皇趋。劝君慎勿相惊走，百尺楼头看星斗。天亦无言明河明，志士此时若为情。
證西堂新创落成二首 其一::明代：释函可::插将茎草地逾幽，况有长松溪水流。四面尽容千指绕，一劳便可百年休。梧桐已种宁忧凤，江海无机自任鸥。何日雨花峰顶上，愿随龙象一抬头。
衡王题长史王士衡荣恩堂::明代：吴敬::九重丹诏出皇州，褒赠存亡爵冕旒。西阁侍书最勤苦，东斋辅导秉嘉猷。董子文章今代出，贾生才调后人犹。忆君平日多清致，拳拳此去不能留。
题芭蕉仕女::明代：唐寅::兽额朱扉小院深，绿窗含雾静愔愔。有人独对芭蕉坐，因为春愁不放心。
周至县北楼望山　自此后诗为畿尉时作。::唐代：白居易::一为趋走吏，尘土不开颜。辜负平生眼，今朝始见山。
客从远方来六首 其五::明代：黄淮::客从远方来，遗我双明珠。明以喻妾心，圆以敦佳期。韬以文锦段，出入与之俱。含情一披阅，泣泪沾罗襦。珠光恒不灭，佳期复何如。
吾友张四居士为僧敢献善颂::宋代：谢枋得::天台罗汉形模，也学丹霞划草。少年大振宗风，好个五山长老。
江行杂诗三首 其二::清代：孙致弥::鹭鸶村下路，停策吊沉沦。大义存《晞发》，高风缅补唇。明时甘浪迹，乱世得全身。搔首严陵濑，南阳有故人。
诗偈 其一○四::唐代：庞蕴::香山有栴檀，宝山无伊兰。金山照毛头，毛头百亿宽。净心空室坐，妙德四方安。空生知内外，相事付阿难。如能达此理，无处即泥洹。
将赴留尹出门作::明代：王世贞::叠鼓鸣榔试晓风，倦游心事寄冥鸿。已拚车畔闻歌凤，何必幡头有画熊。游客似夸轻薄尹，居人应唤冶城公。离筵欲向清洋尽，依旧三弇醉梦中。
咏杨椒山先生手所植榆树::近代：汪精卫::树犹如此况生平，动我苍茫思古情。千里不堪闻路哭，一鸣岂为令人惊。疏阴落落无蟠节，枯叶萧萧有恨声。寥寂阶前坐相对，南枝留得夕阳明。
赋江湖伟观::宋代：王志道::东南王气萃钱塘，襟带江湖国势强。万顷烟波流德泽，四时弦管乐丰穰。帆归别浦鱼盐聚，雨过平堤草木香。欲赋上林才不逮，举头三祝寿无疆。
为胡全之写椿萱图::明代：夏良胜::杨契丹画菽与桑，寒足为衣饥为粮。郑广文画松与柏，铁骨棱棱雪霜魄。何如更画椿与萱，冰绡一幅天根全。青柯八百未云老，丹花岁岁儿孙联。海波扬尘话长喙，垂垂景莫日方曙。饥寒无恙雪霜丝，孝子有心难得绘。
赠道人::唐代：刘得仁::长在城中无定业，卖丹磨镜两途贫。三山来往寻常事，不省曾惊市井人。
鹧鸪天 其一::当代：章士钊::一代骚心付等闲。词人枉说政无关。忍将半曲昆湖水，来比雷塘与仲山。将词话，出人间。平生恩怨未全寒。铜牛似解凄凉犯，悄向西池月下弹。
重到城东有感三首::宋代：郑獬::仙桃移在玉栏初，红抹胭脂嫩点酥。闻道飘零落人世，清香得似旧时无。
卧龙冈武侯祠::清代：刘师恕::祠堂旧是栖迟地，门外曾停三顾车。自信君臣并鱼水，不教莘渭擅耕渔。大星堕地终炎祚，古柏参天傍草庐。魏殿吴宫俱泯灭，荒冈犹峙劫灰馀。
阆中杂咏 其一::明代：王廷相::碧柳长捎溆，芳芜绿绕湾。山花齐绣日，不肯放春閒。
石竹花::宋代：区仕衡::凤摇衡浦岩边凉，露结江皋叶上霜。小玉移来窗槛里，不胜愁思满潇湘。
建业送袁羽人归罗浮::明代：邝露::白下蝉声急，朱明客独归。都人歌有爵，游子赋无衣。长袖为君舞，高年见面稀。自伤行渐北，为爱雁南飞。
引声歌::明代：沈谦::外极莽苍，内保精粹。至人不言，四时咸备。理不出身，道不在智。形体块然，神明所寄。虚心实腹，抱道守真。大化回薄，与仙者邻。运斡圆象，敷匝广轮。阴阳不害，庶得平均。
题药师院::金朝：王寂::富贵刹那顷，兴亡瞬息中。当年秦女第，浩劫梵王宫。翠阁铅华歇，朱门锦绣空。给园与祇树，千古共高风。
塞上曲七首 其六::明代：梁云龙::莫谓秦关腥未埽，漫云汉布图不早。壮猷但得周方叔，边郊到处生芳草。
海船::宋代：文天祥::海上多时断去舟，公来容易渡南州。子胥江上逢渔父，莫是神明遣汝否。
落花五十首 其三十一::明代：沈周::百五光阴瞬息中，夜来无树不惊风。踏歌女子思杨白，进酒才人赋雨红。金水送香波共渺，玉阶看影月俱空。当时深院还重锁，今出墙头西复东。
戊申对雪述怀八十韵::明代：黄淮::屏翳驱云合，玄冥剪水成。先容方集霰，次第渐飞霙。正及初阳启，仍看六出呈。平铺疑傅粉，密洒讶飘璚。扑槛花无艳，行沙蟹有声。悠扬相上下，来去解纵横。透隙尤奇绝，随风任使令。素虬鳞甲动，缟鹤羽毛轻。竹压翻嫌重，松埋更觉清。楼台银作砌，城阙玉为京。檐溜瑶簪坠，池冰宝鉴明。馀辉摇翠箔，皓彩炫金茎。远睹迷珂佩，微消镂水晶。冈峦忘险易，稼穑兆丰盈。穴润虫还蛰，巢平鸟自争。严凝须应候，忻戚每殊情。剡曲扁舟泛，孤山短策行。浅斟围绣縠，僵卧掩柴荆。柳絮诗才就，龙团茗旋烹。映光勤夜诵，破敌遂宵征。历历前人迹，遥遥后世名。追攀增慨叹，优劣复谁评。顾我犹匏系，徂年倏电倾。省躬诸感集，怀旧乱愁婴。乡曲閒居日，江山暮雪晴。登楼舒远目，卷幔傍前楹。万瓦鱼鳞矗，群峰玉柱擎。梅梢难辨色，鸥鸟谩寻盟。渐扫通苔径，馀飘拂采甍。开筵毡作帐，禦冷酒为城。味美新烧笋，香浮旋剖橙。蛎房兼炙蟹，菰米胜炊粳。煨芋烟凝突，调齑浪跃铛。歌喉无党妓，坐客总阴鉴。难买千金笑，宁辞百罚觥。追欢多缱绻，扶醉强支撑。险韵频搜句，长吟当解酲。当轩挥兔颖，呵冻染陶泓。振步登词苑，联班总国桢。辞章期黼黻，华采耀簪缨。古道存风雅，周官重列卿。讨论紬石室，奏对迩延英。共羡时逢泰，私惟业未精。珠呈惭瓦砾，缶击愧韶韺。黾勉遵驱策，操持慎准衡。宠恩恒眷遇，赉予日交并。视草仍多暇，飏言许载赓。重裀供坐稳，文锦赐衣荣。兽炭炉添燄，羊羔蜜和饧。雕盘金鲫鲙，犀箸紫驼羹。莲炬光生席，黄封酒在罂。仙音飘律吕，清馥播兰蘅。和协銮谐御，从容禄代耕。入朝先晓漏，退直烂长庚。欢浃阳春暖，身跻寿域亨。岂知寒凛冽，转觉气峥嵘。未效涓埃报，良深犬马诚。负愆怜陆续，求贷忆缇萦。延首云霄远，离群鄙吝萌。秋违南浦雁，春隔上林莺。衰鬓看频改，穷冬已屡更。鸱蹲聊假息，猬缩澹无营。书籍从抛弃，宾朋绝送迎。静便依管榻，思苦对韩檠。衣敝缁尘积，衾单旅梦惊。侵肤俄起粟，砭骨利摧兵。尤厌多骄黠，攻求集蚋虻。自伤缘失坠，谁复较奇赢。空诧怀如海，何由饮似鲸。萧条悲暮景，落魄误浮生。迹拟风中叶，心同仗外旌。迟回安定分，坎𡒄昧前程。黄耳难传信，斑衣尚在籯。思亲嗟靡及，恋阙未遑宁。恭喜瞻三白，行当冀一鸣。敢辞筋力倦，幸际泰阶平。德教覃遐俗，仁风洽庶氓。昊穹隆祐命，坤后荐嘉祯。授简还能赋，输忱愿可贞。晓晴遥北望，佳气绕蓬瀛。
绍兴祀神州地祇十六首 其四 迎神用《宁安》。::宋代：郊庙朝会歌辞::翕辟以时，协气陶蒸。播之金石，锵厥和声。冥冥眑眑，孔享纯诚。是听是娭，邦基永宁。
落花四首 其一::明代：周用::几日繁花亦有姿，便教飞尽只空枝。明年有约休孤我，昨夜无风欲怨谁。蜂慰苦心甘办蜜，蚕羞衰鬓薄萦丝。鹤林纵谓犹堪赏，携酒明朝已怕迟。
归里::清代：金朝觐::风雪八千里，哀哉望里门。河干此诀别，父子各声吞。讵意成长逝，天高终莫扪。呼抢叩窀穸，咫尺间晨昏。游子有归日，灵帏空自存。起居弗能侍，应识心意烦。含殓弗能视，奚堪诚敬论。弥留既旬月，绝笔犹望孙。所赖谋身后，多资季与昆。哀哀此中结，将冀亲梦魂。忽若平生事，仰瞻无一言。乃知赍长恨，劳瘁空负恩。
放鹯::宋代：刘敞::上天赋尔才，若不受羁绁。失身偶见获，羞与家禽列。秋风半夜起，鸿鹄两飘瞥。物生各自适，听尔归寥泬。白云入双眸，尺地肯自屑。慎勿逐鴳爵，□□不足绝。不过仓廪中，朋党为偷窃。鴂鶗最堪憎，擅使芳草歇。勉力霜霰期，方为鸟中杰。
东掖怀天竺::宋代：释行海::十年心事已蹉跎，吴越兴亡付绿波。衰鬓又惊黄叶落，故乡遥认白云多。葛洪井畔三生石，处士梅边士里荷。总是平生快心处，夜长无奈月明何。
再雪::宋代：范成大::银竹方依檐住，瑶花又入帘窥。一白本怜麦瘦，重来庆为梅迟。
仙人骑鹤山::明代：赵家璧::独骑老鹤下瑶台，冉冉仙衣绝顶来。王子几时过缑岭，吹笙一曲晓云开。
临川道中::宋代：释行海::溪林烟霭杂斜阳，仿佛遥岸是故乡。客里忽惊时节过，酒旗山店菊花黄。
秋夜听雨::元代：曹伯启::里巷欢传现毕星，中宵急雨换愁生。禦寒价索公孙被，送暑功调傅说羹。檐外浓阴沧海立，枕边清响碧云平。人间别有焦枯地，寄语天瓢莫尽倾。
别梅溪 其一::明代：韩邦奇::才喜逢君又远违，海乡相对思依依。风高古木猿声急，霜落寒江雁影稀。共向离歌悲祖席，不堪别泪点征衣。关河万里滇南道，我独驱驰驷牡騑。
题兰史独立图::清代：丘逢甲::举国睡中呼不起，先生高处画能传。黄人尚昧合群理，诗界差存自主权。胸有千秋哀古月，眼穷九点哭齐烟。与君同此苍茫况，隔海相望更惘然。
漫兴三首 其一::元代：吕诚::寂寂高门大道边，东风愁锁绿杨烟。大儿已入滇池戍，嫠妇空耕陇上田。
用前韵吟寄所思末一章代为答 其一::明代：王彦泓::才说休悲泪已侵，暖言相慰恨还深。只消一刻含愁态，值得萧郎到死寻。
浣溪沙（送杜仲高）::宋代：黄机::绿绮空弹恨未平。可堪执手送行人。碧酒谩将珍重意，莫辞斟。我定忆君吟渭北，君须思我赋停云。未信高山流水曲，断知音。
连日同四槐丈饮沈御史园有感::明代：余继登::昨日看花花满枝，今朝花已半离披。因怜聚散浑如此，始信衰荣亦若斯。令节正当三月候，相逢况是七年时。共君痛饮不沉醉，即使重来未有期。
有所思::明代：区大相::佳人有所思，行步常迟迟。紫艳委瑶砌，苍苔盈玉墀。不愁良夜永，但惜春光移。谁悟一言别，徒虚三岁期。
送以道赴汉东兵官因呈绣使吴胜这同年兼简李::宋代：曹彦约::仗斧暴公子，酌泉吴隐之。斯人未易得，於我最相知。见义为常勇，求贤信不疑。典刑今在此，此去有馀师。
飞来寺读■祖祭文::明代：张嗣纲::昨夜维舟古寺阴，扶筇携酒共登临。湍流瀑布千层玉，风动花栏满地金。磨剑却悬平虏略，留题遥忆老臣心。先朝最是承恩重，击节长歌慷慨深。
西湖::明代：邱云霄::花到飘零春寂寥，新荷欲发不成条。孤山香断青梅老，别浦歌繁画舫遥。林影翠重迷梵宇，湖光云净荡兰苕。长堤斜日还深历，柳外莺啼第六桥。
恻恻吟 其四十四::明代：彭日贞::西来锁骨幻婵娟，度尽烟花上碧天。若问小乔近消息，琼楼初侍玉皇前。
自恩平还东阳途中作::清代：张烈::岭南解组一帆孤，百粤山川入画图。斫鲙盘堆沿路好，持螯兴发此间无。吟诗路近滕王阁，看月舟停彭蠡湖。贫宦归来书满箧，拟将词赋走皇都。
江东书怀::元代：尹廷高::败叶萧萧乱打窗，山河入望正凄凉。千年巷陌风流尽，一曲庭花霸业荒。马载客愁嘶楚月，雁传乡信带吴霜。悠悠今古兴亡事，断础寒烟几夕阳。
知止为乡人陆仲玑题::明代：韩雍::我尝戒盛满，深恐近危辱。因之号知庵，恒警知止足。陆生江湖士，何苦志亦笃。生尝从我游，我识此心曲。世业甘自守，分外非所欲。苟求若临渊，却步如执玉。好礼极清致，亲贤异流俗。保终诚德人，烦生尚加勖。
送周宗泰之九江::元代：郭钰::花外晴云飘白纻，匣中秋水卧苍龙。扬帆直破西山雨，把酒先招五老峰。胜地登临增感慨，昔贤出处每从容。柴桑咫尺君须到，无数黄花秋露浓。
武当八景 其五 南岩削壁::明代：史谨::岩前流水带龙腥，石上灵芝到处生。绝壁倚空非禹凿，高萝悬幄自天成。岚飞翠雨林梢滴，鹤载瑶笙月下鸣。知有仙宫烟雾里，樵歌长答步虚声。
上清宫三首 其一::金朝：李汾::忆昔秋风从茂陵，词臣忝预汉公卿。瑶池宴罢西王母，翠辇归来北斗城。石马嘶残人事改，劫灰飞尽海山平。唯馀太一池边月，伴我骖鸾上玉京。
题万年寺二首 其一::明代：薛侃::人间何处是天台，柱杖穿云却复回。一卧山房尘梦醒，远空孤鹤下琼台。
无逸子 其二::明代：庄昶::万古能教白发新，圣贤何限此中频。心斋自得颜真乐，恭已何为舜亦人。动荡风雷还日月，闭藏天地却星辰。莫言此意谁知否，输与江门老病身。
满江红 其一 傀儡戏::近代：邓潜::鲍老郎当，又幻出、犁靬新戏。被暗里、红丝一缕，尽情牵系。取影须防灯炷暗，传声翻借帘衣蔽。待看他、小步蹴金莲，虚无地。桃梗客，生同寄。橘枰叟，闲多事。算登场搬演，半生随意。刻木谁留真面在，入帏高挂藏身计。叹眼前、多少出台人，俳优技。
邸中思家四首 其四::明代：孙承恩::静夜长如岁，羁愁冷似灰。缪通京国籍，虚负故园梅。不寐闻寒柝，多情减壮怀。无端寥落意，一一上心来。
曾耆英录先提举著述及屠龙禾谱与先世志文见::宋代：赵蕃::试用初如江发源，斯人欠使百其年。有孙解保书如束，过我不嫌寒乏毡。郡守旧闻曾奏疏，乡人今日有经筵。纵云录后有前例，循吏艺文应并编。
水调歌头::近代：饶宗颐::臣质更谁继，俯仰起悲风。无穷天地纯美，行处任西东。蛮触纷争偏好，耳眼聪明各照，一笑漫相通。执“伴小娘”本，甘蹈虚空。运斤斲，垩漫鼻，立从容。但伤夫子既逝，无与语鸿蒙。何有生前身后，赢得琢肝鉥胃，牖下老雕虫。痴绝吾生事，失计将毋同。
雨中望燕有感 ::清代：卢钰::海阔天空任尔飞，身轻那问雨霏微。衔泥觅食无閒暇，不到黄昏总不归。
次李参政送行韵答黄舜杨::宋代：胡铨::打成一错一毫差，万里去寻留子嗟。微管閒思齐仲父，赐奴长价汉浑邪。道穷怜我空忧国，句好知君定作家。便欲相携趁帆饱，要观子美赋灵槎。
山林绝句十八首 其十::当代：陈振家::且就深山枵腹隐，莫教古道热肠煎。贫穷富贵如烟影，淡漠萧闲任自然。
舅母太夫人方氏挽词三首其::宋代：范成大::我愿延陵道，几如渭水阳。适传杯泛影，何意隙沉光。拟补兰陔雅，翻吟薤露章。支离妨执绋，雨泣望楸行。
越公堂::宋代：冯山::古贤重遗爱，迹与江山遥。夸者恣而已，事随草木彫。越公彼何人，构堂压山椒。四阿无寸支，千载不可摇。自衒神鬼工，已穷草木妖。吾尝读素传，拊髀悲前朝。无从借史册，奋笔诛奸骄。尚能毁兹堂，立使沴气销。
寿阳相国以华岳图见赠赋谢::清代：彭蕴章::平生耽林壑，所志止一丘。岱宗曾登眺，四岳皆未游。投我《太华图》，公意在山陬。莲花三峰矗，气象何崒崷。其高五千仞，天半烟云收。下有茅龙躅，一去今千秋。金堂与石室，仙踪不可求。公从政事堂，解组言归休。当著谢公屐，名山胜景搜。蹉跎为恋阙，京国还羁留。我未遂初服，世故当分忧。何时携筇杖，长啸万峰头。披图坐嗟叹，仰望空悠悠。
蓬莱阁::金朝：冉琇::倚阑吟不就，看剑老相催。鸟逐孤云没，帆从别国回。鲁连惟有死，王粲不胜哀。回问依依柳，秋声何处来。
午夜歌::清代：梅清::瞿硎山上鹤长飞，瞿硎山中人未归。苍松依石坐吹笛，白云好我沾裳衣。白云自流日将暮，花枝冥冥隔溪路。腾身直上东山头，骑鹤乘风欲飞去。仙人久别今当还，清宵忽渡海中山。到来拍肩更相笑，万岁一朝如等闲。刁斗击精悍，歌舞杨芬芳。空岩无事此良夜，人间欢怨争茫茫。人间欢怨争茫茫，午夜夜时谁短长。
雁儿落带得胜令·饮中闲咏::明代：康海::数年前也放狂，这几日全无况。闲中件件思，暗里般般量。真个是不精不细丑行藏，怪不得没头没脑受灾殃。从今后花底朝朝醉，人间事事忘。刚方，篌落了膺和滂；荒唐，周全了籍与康。
居厚弟和七十四吟再赋::宋代：刘克庄::用世文章莫太高，空言讵有补丝毫。呼来谁遣批黄敕，谪去何须着锦袍。齿耋自应陪九老，诗低不足列三豪。仆家梦得无标致，爱说玄都观里桃。
卧病荆州行台检曲江公龙山诸篇二首 其一::明代：黄衷::讵识神龙性，空窥海鹤姿。秋毫捐相印，老兴逐江麾。未惜孤标远，终嗟八柱危。匣中三尺水，恨不斩胡儿。
远游曲十首赠郑继之 其二::明代：薛蕙::阙下屡移称病书，知尔不复少踌躇。海上但留双玉舄，山中谁见五云车。
荅边太常华泉二首 其一::明代：顾璘::远别书盈箧，相逢泪满襟。年均谁黑发，交久各倾心。并棹清川永，开樽短漏沉。与君论旧迹，转觉爱光阴。
高宗皇帝挽词二首::宋代：黄谦::火德兴王统，天威讋犷夷。重恢周境土，复振汉威仪。显号崇瑶册，耆年庆玉卮。鼎成龙云远，扳慕不胜悲。
南风琴送王文伯之任::明代：绝恂::重华宫中白日长，山龙绚烂垂衣裳。玉阶朝罢南风起，干羽不动生微凉。是时治定作韶舞，中有桐琴音最古。坐把五弦为挥弄，不觉南风满窗户。一弹民愠解，再弹民阜财。直令四海亿万姓，熙熙鼓腹登春台。时有五色凤，飞来表休瑞。雍雍玉阶前，亦感重华意。重华之意良苦深，意在生民不在琴。九疑云冷世已远，人人争欲闻其音。祇今重华御八极，每弹五弦长叹息。南风长养百馀年，黑发蚩蚩岂能识。我持此歌送使君，生民久待南风薰。承宣政是君所职，愿早流播人间闻。
唐马图 其三::明代：王佐（汝学）::翠华当日幸新丰，磊落腾骧万疋同。意匠年来看惨淡，开元犹似梦魂中。
秋怀 其四::元代：王冕::滚滚柏间露，湿我征裳衣。裳衣湿何苦？故人中道违。逝水东北流，杳杳无回期。惟有天上月，悠悠照相思。
三文祠堂七月二日礼成作 其四::宋代：林希逸::卜筑虽殚岁月勤，事于州县不相闻。祠田更拟图升斗，要与春秋祭二分。
丘园八咏为顺德龙山家仲迟驾部 其五 淡白径::清代：丘逢甲::漠漠梨云出梦迟，春风花径独行时。别开冷艳幽香境，来写吾家左掖诗。
满庭芳 藏头 拆起力字::元代：王哲::莫驱驰，公全道，来真性明光。谁知得，便是水中霜。应相从相见，人悟，物物俱忘。中有，华耀处，怎奈被云藏。详。语锐田，起屋震，地安房。教认清外，别蕴馨香。射昆山片玉，风共、谁话琅琅。辰动，阳佳节，金菊满庭芳。
偶成二首 其一::宋代：虞俦::一为饥驱三十年，近收朝牍赋归田。尚赊瓶粟开三径，敢羡庖珍食万钱。
十六字令::近代：吴未淳::秋。落叶萧萧过碧楼。梢头月，寂寂上帘钩。
玉岭晓起 其一::明代：苏升::间窗偏见日，客梦乍惊时。野鸟啼何早，晴云去每迟。弱花环短砌，修竹犯疏篱。最忆陶元亮，羲皇任汝为。
饯周伯寿得枝字::宋代：项安世::分原内只界，世系出苍姬。修贡长沙国，文章似楚辞。堵墙看献赋，旗影照题诗。昼日三千字，春风第一枝。相公如父子，侍讲是宗师。
桐庐江中初打桨::宋代：范成大::二十年前鬓未斑，下滩归路落潮乾。如今衰发三千丈，却趁潮平再上滩。
西郊二首::宋代：陈师道::攒眉敛目抵风沙，暗度城西十里花。历肆侧听长短句，缘溪斜著两三家。
句::唐代：黄可::天下传将舞马赋，门前迎得跨驴宾。
生查子 九月廿一::宋代：佚名::才生申十日，便小春时候。硕果已含生，一缕微阳透。贞固见天机，寿脉滋培厚。菊后早梅前，不尽长生酒。
登滕王阁步丘琼山南昌第一楼之韵三首 其二::明代：郭之奇::复成昔今异，相怜总不休。时迁人易古，江远气疑秋。灵杰雄州在，东南俊彩留。钟情仍我辈，斯日对斯楼。
大明铙歌鼓吹曲 其一 出师::明代：陶安::皇天眷有德，圣君起临濠。定鼎向建业，夷夏胥来朝。蠢哉尔丑犹负固，蚁聚枭张敢侵侮。圣虑忧及民，雷霆赫斯怒。爰整师旅江之东，戎衣一着亲元戎。威势雄，爪牙奋勇武，铁贯千艨艟。结阵两战酣，海涛沸天风。六时不解屠戮莫可算，鄱阳湘水皆凝红。俄飞一流矢，酋首先殪凶。千古奇遇成神功，天讨有罪繇天衷。左纛从此还，当廷命将帅。桓桓诸虎臣，分符出讨罪。平吴定浙及闽中，陕关鲁蜀威无外。肃天兵，尘不惊，长驱抵燕城。望风披靡如拉朽，一扫海宇腥膻清。王道荡荡邦家宁。从此天下万年歌太平。
芍药花开招大众看::宋代：饶节::年来春色妙无穷，芍药今朝又破红。寄语满堂枯木众，野花香径好携筇。
初夏梁支世傅贞甫马元伯赵裕子过访山居::明代：李孙宸::江村初夏啭黄鹂，客掉犹疑春雪时。岂有元亭堪问字，祇怜中散解相思。纫兰佩辱骚坛赠，种树书惟老圃知。十日平原今正始，云林处处待清词。
记正月二十五日西湖之游十五首::宋代：方回::千树梅花斫半无，有人更欲涸西湖。曾思慎勿近前日，不看老彭观井图。
河西务::元代：傅若金::驿路通畿甸，敖仓俯漕河。骑瞻西日去，帆听北风过。燕蓟舟车会，江淮贡赋多。近闻愁米价，素食定如何。
自君之出矣二首::元代：杨维桢::自君之出矣，燕去复燕归。思君如荔带，日日抱君衣。自君之出矣，草青复草黄。思君如鱼钥，日日守君房。
题赵少隐青白堂三首::宋代：陈与义::使君堂上无俗客，白白青青两胜流。添得吟诗老居士，千年一笑泽南州。
读蜀志::宋代：郑獬::曹公屈指当时辈，天下英雄数使君。髀肉消来还感泣，争教汉鼎不三分。
玉糁羊歌::宋代：刘宰::华阳洞口玉糁羊，世人傅得神人芳。雪团入口桂椒香，能令老者寿而康。瑶池玉佩正丁当，箬包聊荐九霞觞。世言神仙不鲜食，初平山中果何物。桃源更有避秦人，割鸡为黍迎来宾。
谢张帅::宋代：赵蕃::试仰元戎贵，还瞻簿领卑。居间凡几级，其势可悬知。屡进黄堂拜，夙蒙青眼期。筵华纷餍饫，饮剧听淋漓。既纳违离谒，并颁道路资。间令叩斋阁，礼谢历阶墀。披豁忘名位，高深讵测窥。忧人多语政，余事亦论诗。似欲徵凡作，何胜枉誉辞。更成湖上集，仍厕幕中奇。七字昔灵鹫，吾言今总持。流传久已困，收收尚无遗。自省才惟薄，难堪德过仪。受之增踧踖，见者亦惊疑。暂尔休行役，于焉纪谢私。钓竿如可把，悬榻定除丝。
春尽三首 其二::明代：王夫之::杂甸与芳洲，当时不可留。还持流景谢，长遣故心愁。云际仍行药，东皋倦理畴。滔滔属孟夏，骚怨寄灵修。
缘识::宋代：宋太宗::高山石室半空嵌，选取灵芝草尽芟。法意要修心一等，道情焉用口三缄。丹砂保重开清境，白发相宜倚翠岩。曩劫缘中因种在，布衣鹤袖凤来衔。
佩声::清代：孙原湘::佩声归自楚云边，金粟香中拜玉仙。略带病容尤窈窕，每临高处更鲜妍。九天早遗眉传语，半日悬知眼欲穿。偏我来时偏得见，不应如此巧因缘。
酹江月/念奴娇::宋代：佚名::阳春歌阙，正玉梅翻雪，江涛如海。秀孕东阳山水，果诞黑头元宰。早蹋天扉，洪钧独运，嘉会符千戴。衔杯乐圣，不妨机务聊解。且恁笑弄云泉，太平勋业，说与苍生须在。闻道槐庭虚位久，天意端如有待。衮绣来时，渔蓑脱取，留我他年晒。良辰一笑，醉乡天地宽大。
过邯郸口号六首 其四::明代：郭之奇::已知百岁苦无多，未解仙途数几何。一日人间真七世，便同元会亦飞梳。
深睡::明代：郭之奇::雨馀朝梦添，春倦羁云惹。睡乡未远遐，扁舟颇潇洒。高枕对青山，侧身依绿野。千年陶窗北，百世庄园下。自谓羲皇真，何知蝴蝶假。古来贤逸人，一一供臂把。清风卷篷入，怀抱真堪写。葛天有遗民，惟我或是也。
句::唐代：崔致远::画角声中朝暮浪，青山影里古今人。烟低紫陌千行柳，日暮朱楼一曲歌。洛水波声新草树，嵩山云影旧楼台。云布长天龙势逸，风高秋月雁行齐。风递莺声喧座上，日移花影倒林中。芳园醉散花盈袖，幽径吟归月在帷。极目远山烟外暮，伤心归棹月边迟。
秋日谒延平郡王祠 其二::清代：何如谨::铮铮骨气压群雄，传炮羊山斗老龙。宿志未偿嗟毁墓，至今人说海澄公。
摩诘画::宋代：黄庭坚::丹青王右辖，诗句妙九州。物外常独往，人间无所求。袖手南山雨，辋川桑柘秋。胸中有佳处，泾渭看同流。
诗一首::宋代：陈师道::松树倒影半溪寒，数个沙鸥似水安。曾买江南千本画，归来一笔不中看。
送陈参议彝训归永丰::明代：陈枨::朱衣赤带众称宜，归去乡园鬓似丝。词翰久为黄阁重，姓名今许白鸥知。清泉绿树行吟处，倦鸟閒云坐对时。林下日长多故老，短筇相过自深期。
东野平陵图::宋代：牟巘::鞅掌不可耐，壮士缚申卯。驱驴古平陵，水木乐幽茂。苦吟到斜日，危坐类持钓。俗情见摆落，鹅雁极众口。两曹第忍之，适满百乃报。吾终不以此，而易彼升斗。小裁鹤料案，官事竟未了。斯人坐诗穷，咎在亏天巧。有如发其羃，为谑岂不暴。理宜得嫌憎，枵腹镇雷吼。区区尤李氏，此颇天意不。
次汤士美送蔡季任韵寄士美二首 其一::宋代：周孚::君才元落落，吾语只平平。意广真堪笑，情亲却自惊。瘦筇殊未到，短笛为谁横。肺病虽羸甚，犹能倒屣迎。
旧舍用木撑持状如牢狱不可居也赋此遣闷::近代：傅子馀::日日归来若有寻，丙申来此到如今。木支败壁千株少，室似幽牢一丈深。短榻近窗防雨至，残书堆几畏尘侵。老逢小事心难恝，市隐山栖两不任。
三月朔日车驾至杭州驻跸之作::清代：弘历::今春三度茁初蓂，恰值馀杭翠辇停。展义省方钦祖烈，承欢祝嘏奉慈宁。三朝休养繁滋息，万里提封在户庭。览彼就瞻心实切，惭兹怀保德非馨。人文旧地风犹朴，礼乐名邦教易型。明圣湖重瞻圣藻，飞来峰已送来青。昌昌艳裔差无负，濯濯林泉信有灵。即渐风光临上已，便当觞咏赏兰亭。
长沙郡丞丁君挽词::宋代：张栻::廉吏今尤重，朝家诏举频。方看千里驾，忽尽百年身。职业忧劳甚，游从笑语真。空令行路叹，没后见清贫。
边文进栗喜图::清代：弘历::栗喜立报喜，寓意真可人。捷音我殷伫，拟即闻新春。
偶感::近代：孙俊在::吏部文章工部诗，兼攻外语少年时。中西学问成何用，愁绝萧郎鬓渐丝。
皇妃岭::宋代：孙觌::濯濯漱壑泉，岩岩依天石。扶藜上秋空，一缕挂绝壁。胡为乘此险，登临风雨夕。千金戒垂堂，尊驭且莫叱。
投郑先辈::唐代：杜荀鹤::匣中长剑未酬恩，不遇男儿不合论。闷向酒杯吞日月，闲将诗句问乾坤。宁辞马足劳关路，肯为渔竿忆水村。两鬓欲斑三百首，更教装写傍谁门。
题云林晚晴图::元代：陈旅::故人别后江波绿，神女归来峡雨乾。海上日花春冉冉，天边云树晓团团。满汀芳草留孤艇，度石幽泉咽下滩。最爱东头小亭子，听莺何日一凭阑。
酬张录南老 其一::宋代：徐鹿卿::词源倾写峡江流，曾蹋槐花月里游。梅岭诗篇一瓯雪，芹宫书册四山秋。明珠小借枯崖润，美玉那无善价酬。再战定穿三级浪，丝鞭席帽拜新休。
孙子进惠笔乃周寿玉簪样试用其一已作秃翁犹耐驱使成绝句二首异日当寄子进昆仲 其一::宋代：赵蕃::遂初赋就笔馀铓，赠我蒙探古锦囊。耐久固殊流俗败，含情浑似故人长。
壶中天 题记二田::清代：赵芬::沧浪万顷，卧冰奁、冷浸一天空翠。爱此溪山供秀润，扫荡烦襟如洗。料理琴书，品题风月，别是闲滋味。莲幽竹笛，倚阑疑非人世。此地宜有词仙，联镳飞盏，人在行云里。翰墨流传知几许，写出江南烟水。坐石谈玄，飞觞溪白，过雨凉生袂。剨然长啸，半滩鸥鹭惊起。
吊张处士墓不至而返因简幼于仲君 其二::明代：王世贞::念汝庐居地，藤萝使径迷。祇应今夜柏，重见夜乌啼。
题蒋婿重竹 其一::明代：杨士奇::种得筼筜玉，庭含五月秋。清诗吟卫武，绝胜伴羊求。
减字木兰花 其四::清代：樊增祥::此何声也。迤逦冰河过铁马。鼓打花奴。错落瑛盘大小珠。香篝素被。打点今宵安稳睡。无奈芭蕉。故学钗声枕畔敲。
示沈道人::宋代：仇远::有涯本无涯，后觉即先觉。名利念既轻，生死路不错。棋枰几胜负，只看末一着。寄语耽酒人，饮时自斟酌。
赠薛播州诗 其三::隋代：杨素::五纬连珠聚，千载浊河清。金亡潜虎质，闰尽自蛙声。圣期伊旦暮，天禄启炎精。雾生三日重，星飞五老轻。禋宗答上帝，改物创群生。
赐鲜笋::明代：于慎行::殊锡光生玉笋班，曾从青简赋檀栾。蒲筐乍解香盈座，锦箨初分绿满盘。一饭疑含仙禁雨，三秋犹忆北窗寒。惭无凤实仪千仞，祝有龙孙长万竿。
后咏史二首 其二::清代：沈钦圻::东周东汉竟如何，消息传来岂尽讹？嬉戏无如李天下，诙谐合有镜新磨。摸金使者征求遍，指鹿无臣炀蔽多。江较野人空怅望，恐教荆棘卧铜驼。
雪後登灵果寺阁::宋代：王禹偁::雪引诗情不敢慵，来登高阁犯晨钟。山僧莫怪多时望，玉立南山万万峰。
谢送橄㰖::明代：马德澄::美人抱瑟自姑苏，佳果盈笼赠客需。味淡冰桃清较胜，色侔玉枣脆偏逾。入唇香嫩含鸡舌，启齿甘回吐凤酥。更为高歌声沸耳，相从啜茗启醍醐。
送林校书入山::宋代：连文凤::茫茫尘世厌风波，但把柴门掩薜萝。朝野交游能有几，文章气味已无多。收书且作林泉隐，洗砚间将岁月磨。后夜偶然逢埜叟，错看太乙重相过。
题董文敏秋山图 其二::清代：丘逢甲::歇绝风流五百年，海天呼鹤话云间。于今画隐楼头看，不是吴山是粤山。
洛阳道::南北朝：岑之敬::喧喧洛水滨，郁郁小平津。路傍桃李节，陌上采桑春。聚车看卫玠，连手望安仁。复有能留客，莫愁娇态新。
水龙吟::宋代：秦观::禁烟时候风和，越罗初试春衫薄。昼长深院，梦回孤枕，风吹铃索。绮陌花香，芳郊尘软，正堪游乐。倚阑干、瘦损无人问，重重绿树围朱阁。对镜时时泪落。总无心、淡妆浓抹。晨窗夜帐，几番误喜，灯花檐鹊。月下琼卮，花前金盏，与谁斟酌。望王孙、甚日归来，除是车轮生角。
脩竹芙蓉::明代：管讷::水仙小队自成双，袅袅霓旌引翠幢。一夜湘君头尽白，西风离思满秋江。
题山水画册 其六::清代：黄任::清晓开荆扉，知有款门者。过桥闻叶声，相见寒林下。竹风吹我书，迎君行未把。君能少住佳，共此倾杯斝。流水宜抱琴，泠泠我心写。
啄木鸟::宋代：王迈::啄木复啄木，汝啄抑何毒。千株万株端明松，五月六月来清风。木于汝何恶，朝朝暮暮啄。劝汝利觜宜少停，戕木之生吾忍听，已有弋者在后亭。微虫初何识，亦能对以臆。天子爱元元，宵衣念艰食。连年值禾饥，穷闾多菜色。县官急督租，吏饕饥需索。啄木比刻木，何者为可疾。木生与民生，何者为当恤。可弹者不弹，为我谢彼弋。
琴志楼诗 其四::清代：易顺鼎::流水洋洋，高山峨峨。八表非远，一云能多。攀我丛桂，赠之疏麻。何以相娱，弹琴酒歌。
仿玉台体::唐代：罗隐::青楼枕路隅，壁甃复椒涂。晚梦通帘柙，春寒逼酒垆。解吟怜芍药，难见恨菖蒲。试问年多少，邻姬亦姓胡。
和提刑海棠::宋代：范镇::不知真宰是谁专，生得韶光此树偏。吟笔偶遗工部意，赋词今识翰林权。风翻翠幕晨香入，霞照危墙夕影连。移植上园如得地，芳名应在紫薇先。
暮斋::元代：刘诜::客去檐鹊噪，高斋久清立。疏雨无行人，烟崦夕炊湿。前园蘼芜衰，东邻日夜织。同门信不至，鸿雁满江泽。
九月廿五日东园菊下小集四首 其四::明代：于慎行::岁逢鸿雁候，日敞菊花筵。祗恐虚秋色，谁愁负酒钱。移灯情缱绻，卷袖醉蹁跹。且采簪华发，相将步月旋。
哭李少微三首 其三::宋代：李彭::我客齐安岁，君官汾上春。安知濒鬼录，不作定交人。炀灶中郎满，斗鸡开府频。如何令王济，清血染衣巾。
有醒::明代：纪青::秀才梦破舌扪空，还我浮生半老翁。也与盛朝闲点缀，荷衣蕙带佩松风。
七夕::宋代：文天祥::大地风尘恶，长天岁月奔。忧来浑是感，梦破与谁言。缑鹤空回首，河牛暗断魂。吾今拙又拙，无复问天孙。
和莫明德新居韵二首 其一::明代：陈琏::涉世情何苦，幽居兴独忺。梅花经雪瘦，橄榄着霜甜。石径羊肠小，云峰马耳尖。杜门无一事，诗思定来添。
蝶恋花八首 其八::近代：白敦仁::凤幄秦筝声断续。转轴悲欢，一往商弦促。杂体江淹三十六。为伊翻遍人间曲。细雨檐花红簌簌。不道樽前，点点凄心目。看尽成阴芳树绿。人天始信孤怀独。
续黄子温读陶渊明诗十首 其一::宋代：刘敞::四海方荡潏，匡山得三隐。若人独秀士，逸响露深蕴。江汉东南流，滔滔未之尽。
真歇老人退居东庵予过雪峰特访之为留再宿仍::宋代：张元干::雪卧孤峰顶，斋余闭户眠。时容龙象众，来说葛藤禅。此日输真歇，平生最信缘。从渠魔起谤，把火漫烧天。
怀钟生 其一::明代：陈邦彦::曾忆秋风战气残，宝刀空染鸊鹈寒。虎头未老雄心在，谁向营门夜夜看。
落花::明代：冰如源::飘零思雨露，撩乱玷苍苔。苦被风常扫，因伤春斗开。娇莺歌绿转，痴蝶想红来。事尽如花事，荣时瘁亦催。
送谷原之太平::清代：汪孟鋗::伊人爱江行，越舲唤平底。霜风挫倒生，尚有树如荠。渺想滴翠轩，主情厚兄弟。亦知季女饥，岂必余禄米。留连感萸菊，九井秋容洗。白仙岛亦佛，墓棘见应涕。芜湖西北流，逆溯此程递。斗酒照寸心，今宵足且抵。
忆江南::近代：叶楚伧::江南忆，邓尉访梅花。香雪半埋高士墓，绛雪低护美人家。隔岸有桑麻。
送谈星辰吴山人::宋代：杨万里::牙筹入手风前快，玉李行天镜里看。紫闱青规吾不梦，子言欲试故应难。
雪::清代：弘历::霭霭低宫树，绥绥点御津。当春真是泽，数日未踰旬。苻甲潜滋养，祈辛预被仁。静侔色与价，端胜玉和银。
珠崖杂咏 其三::明代：何绛::藤蔓交加海漆香，山川满目尚洪荒。槟榔子熟输官税，椰酒邀人杀豕尝。
拟古二十七首 其五::明代：孙承恩::天于西北亏，地于东南倾。炼石补缺漏，蹴山塞重溟。洪河稽天流，象罔纷纵横。赤手障颓波，万古焉能成。漆室有隐忧，非啸邻妇惊。其力诚何施，其志良可矜。
柳梢青 丙亥年初三从子云暮阑二公登水云楼次暮阑韵::当代：汪洋::黄苇成门，鸥生波际，海客霜尘。老尽春人、愁湮烟树，鸦雀喧昏。重檐红到斜曛。笑游客、酒怀未温。远郭烟花、偶然奋起，天水如焚。
题梅花赠赵雄叔::清代：许南英::新凉一院乱秋虫，墨汁初浓烛影红。乘兴偶为梅写照，梦中惊起赵师雄。
静逸二首 其二::明代：石宝::太虚虽泬寥，二气自阖辟。山岳虽不移，万物自生息。谁言吾静拘，吾静乃得逸。居静渊水明，行静岩月出。应断亦不蹉，百感难混寂。岂必歌继謼，方能谢忻戚。
往日::宋代：苏籀::往日承平孰为裁，诚能俾乂固当谐。岂云小辩能回斡，际遇长才力洽该。大块惨舒嘘翕顷，元明迷喻唯阿开。斗南必有圆机士，安得一樽陈此怀。
临江道中::明代：黄佐::荞麦花开山翠飞，腰镰翁孺愁相依。金川道上风浪急，玉笥山前烟火微。长鲸已堕黄石矶，大将犹搴龙虎旗。翩然扬袂者谁子，陌上酣歌缓缓归。
题游帷观真君殿后::唐代：伊用昌::日日祥云瑞气连，侬家应作大神仙。笔头洒起风雷力，剑下驱驰造化权。更无戎夷添礼乐，永教胡虏绝烽烟。列仙功业只如此，直上三清第一天。
题五龙山房图::明代：释宗泐::剡中东南奇，若人缁侣胜。一住忽十年，禅房得深静。高扉敞重崖，修桥入危磴。林端识名香，水际闻清磬。微茫度云壑，掩映披华径。长松支遁吟，盘石昙猷定。别来几梦思，游尘生麈柄。晨窗对新图，萧条发孤咏。
山园::宋代：陆游::山园寂寂闭春风，个里天教著放翁。万事已抛孤枕外，一尊常醉乱花中。闲随戏蝶忘形久，细听啼莺得意同。月桂可怜常在眼，小丛时放一枝红。
古意::清代：袁枚::妾自梦香闺，忘郎在远道。不惯别离情，回身向空抱。
野桂::当代：李达::步出西门外，团团桂树稠。林穷芗不断，吹入雉城秋。
朱太史元价以巧夕后五日社集斋头时沴异弥数旬矣是夕雨月交飞阴晴递换诸同好皆有愁霖之赋余得短律二章 其一::明代：张萱::星联杓极北，天漏日华东。下马歌匏叶，逢人问菊藭。雷声犹破块，蟾影却吹风。变幻由来事，阴晴一瞬中。
余自观政后暂归梓里过崇安寺中秋前二日也::明代：陈震豪::献策君恩重，鸣镳暂许归。回将皇路驾，来叩上方扉。月白天香满，林疏秋影稀。片言禅况寂，顿尔息尘机。
句::宋代：吴沆::乱石分开急流水，群山拥出最高央。
山行::清代：姚范::百道飞泉喷雨珠，春风窈窕绿蘼芜。山田水满秧针出，一路斜阳听鹧鸪。
伯夔六十寿诗::清代：陈曾寿::当代能文章，义宁第一手。削迹入匡庐，与世隔绝久。时翁年八十，往拜有谁某。维君跫然来，真气暖岩岫。温温子弟色，服勤常左右。于今薄师门，风义庶可救。岂惟斯文传，真脉在孝友。修身贻令名，四海仰贤母。客语夜稍深，趋入唯恐后。孺慕及深慈，目中未曾有。自婴风木悲，硕腹俄损瘦。推让及群季，周恤遍亲媾。时交尚意气，握手肝肺剖。反面或下石，创甚柳州柳。惟君久益亲，相看进于旧。经年更患难，鬓发已老叟。但深孤露悲，岂效庚申守。愿君葆康强，特为亲故厚。能为义宁文，并齐义宁寿。质直无饰辞，聊用当春酒。
和李长吉马诗十二首 其九::元代：郭翼::内厩玉花骢，斑斑喷肉騣。奚官新浴罢，沙苑踏春风。
浣溪沙 雪中，萧东淳自安宁至，二姬自滇来，小饮成醉::明代：杨慎::雪里佳人特地来。红裙翠袖小弓鞋。杨花飞处牡丹开。佛氏解为银世界，仙家幻作玉楼台。王猷访戴棹休回。
观迎春四首 其一::明代：卢龙云::翩翩队舞鼓如雷，共喜春从此日来。试看东皇司令始，条风吹雨净纤埃。
寄王云巢::明代：杨慎::红尘厌市廛，白首伴云眠。巢父元无地，壶公别有天。北山回俗驾，南岳定诗禅。莫讶焦鹩细，逍遥且大年。
别梁宪副入觐便道归省::明代：林大春::十年焚草识名流，河尹犹传李郭舟。岁晚相逢怜夜璧，天寒忆别看吴钩。燕台晓色鸾旂入，恒岳春晖彩袖游。此日东封待词赋，周南未许重淹留。
莫干山::近代：毛泽东::翻身跃入七人房，回首峰峦入莽苍。四十八盘才走过，风驰又已到钱塘。
所怀::宋代：文天祥::予自皋亭山为北所留，深悔一出之误。闻故人刘小村、陈蒲塘引兵而南，流涕不自堪。只把初心看，休将近事论。誓为天出力，疑有鬼迷魂。明月夜推枕，春风昼闭门。故人万山外，俯仰向谁言。
对酒作::宋代：陆游::饮酒豪如卷白波，遣愁难似塞黄河。多闻只解为身累，後死空令见事多。未试神仙餐玉法，且赓壮士入关歌。此心不道无人识，雪鬓萧萧奈老何！
水调歌头（腊月二十一日可远堂索赋）::宋代：刘辰翁::落日半亭榭，山影没壶中。苍然欲不可极，迢递未归鸿。锦织家人何在，春寄故人不到，寂寞听疏钟。木末见江去，无雪著渔翁。词舂容，歌慷慨，语玲珑。岁云暮矣相见，明日是东风。远想使君台上，携手与人同乐，中夜说元龙。世事无足语，且看烛花红。
食鱼谣::明代：屈大均::鲩鱼头，鲤鱼尾，鲢鱼之腹更甘旨。水魿土鲫，病人宜食。魿浮鲫沉，可以滋阴。黄白二花，味胜南嘉。寒鲚热鲈，既甘且腴。霜蟹雪螺，味不在多。
归朝欢 寿马殿闻太史五十::清代：陈维崧::几载日华东畔住。吟尽上林卢橘树。暂因休沐卧家园，舍傍别筑莺花圃。晓峰晴可数。竛竮小髻添娇嫭。羡风光，鲚鱼吹雪，紫燕画梁乳。水榭潭香生一缕。閒课雏童煎日铸。定瓷翠滑最怜渠，南华且了朝来注。扫花蓬岛侣。群骖鸾鹤阶前舞。愿年年，朱颜绿发，双向镜中驻。
三禽言 其一::宋代：方岳::麦熟熟，黄云压肩堆满屋。大儿烧穟事治谷，小儿撷蔬归作粥。阿翁饱去摩挲腹，柿叶浓阴对黄犊，快活一生甘碌碌。君不见秋崖白头守残牍，麦虽熟，饭不足。
春日书僧舍壁 其一::宋代：吴惟信::一宿山中万虑忘，石泉声细鸟声长。落花满地游人去，寂寞棋窗又夕阳。
酴醾::金朝：刘仲尹::相看绝似好交友，著眼江梅季孟中。海窟笙箫来鹤背，月林冰雪绕春风。满前玉蕊名尤重，特地梨花梦不同。安得涪翁香一瓣，种成聊供小南丰。
彦时过永和见和拙句辄复次韵以发一笑::宋代：朱松::老谂不下床，胸次纷黑白。弥明亦强项，得句鼾负壁。相逢复何事，一笑万虑寂。新诗追旧韵，俯仰见笔力。何时折铛傍，鼎坐无主客。区区竟何补，斗粟真自役。
陕西戏成二绝::宋代：郑刚中::边城土俗自随宜，物色人情浩不齐。略有江乡相似处，午烟林下一声鸡。
暮春病中::明代：梁有誉::花落长安春事过，侧身天地甲兵多。马卿消渴空成赋，阮籍徉狂独放歌。病起春风吹鬓发，酒醒寒月上关河。凭栏却忆十年事，长啸谁持返日戈。
子夜四时歌十六首 夏歌四首 其五::南北朝：萧衍::江南莲花开，红光覆碧水。色同心复同，藕异心无异。
九日扶侍桂坞登高::明代：皇甫汸::桂岭茱萸节，兰轺綵服游。凉生青女月，花满翠微秋。帽似登龙兴，尊疑戏马留。晚来香近酒，胜采落英浮。
第三十一无隐身处颂::宋代：释义青::苔殿烟收紫气旋，拱班宸幄退尧年。凤楼不宿桃源客，岂并金光瞩汉天。
登黄鹤楼::明代：温纯::危楼高耸捍荆襄，不见当时鹤再翔。跨鹤欲从仙侣去，开尊疑对酒家狂。金沙鹦鹉连芳树，二水三山带夕阳。笛里梅花何处落，一声风送五云傍。
憨宦::明代：黄公辅::茫茫世路日江河，四十年来恶浪多。涂抹东西成底事，纵前着着梦春婆。
生查子·含羞整翠鬟::宋代：欧阳修::含羞整翠鬟，得意频相顾。雁柱十三弦，一一春莺语。娇云容易飞，梦断知何处。深院锁黄昏，阵阵芭蕉雨。
清斋::清代：孙原湘::绣阁清斋荐露盘，近来小恙爱吴酸。甜香共爇名宜爱，佳果亲投是合欢。扇底簪花题拂暑，尊前箸玉劝加餐。要知怜惜恩深处，只与王郎一例看。
书怀奉酬申甫赐和::近代：刘家传::落从一叶便知秋，风雨摇天莫倚楼。俗敝难青狂士眼，时乖易白少年头。吟坛雅集宜酬唱，广厦安居且醉讴。饮露餐英初服美，相期洗耳枕清流。
通津驿::明代：金銮::野泊初经夜，舟移独避滩。风轻云气薄，月静水光寒。且恨辞家久，休歌行路难。前途何必问，明日是长安。
三姝媚 其二 中秋，叠前韵::清代：姚华::风来云骤展。正姮娥妆成，万家同盼。露影弥天，似羽衣肌骨，暗滋珠汗。臼杵身边，记旧日裴航亲见。此夕秋佳，丹桂阴圆，碧梧人倦。天上年时能按。问羿药初尝，骨凡谁换。碧海青天，料掉头尘世，素心凄断。人喜团圞，争解得霜嫠幽怨。竞把婵娟，共影良宵怕短。
出郊书所见 其一::明代：顾清::危垣高树接重城，转入前村路几程。总是贵人行乐地，隔林斤斧尚丁丁。
水龙吟（癸丑生日，时再得明道祠）::宋代：刘克庄::依然这后村翁，阿谁改换新曹号。虚名砂砾，旁观冷笑，何曾明道。吟歇后诗，说无生话，热瞒村獠。被儿童盘问，先生因甚，身顽健、年多少。不茹园公芝草。不曾餐、安期瓜枣。要知甲子，陈抟差大，邵雍差小。肯学痴人，据鞍求用，染髭藏老。待眉毛覆面，看千桃谢，阅三松倒。
答魑魅代书寄家人::唐代：沈佺期::魑魅来相问，君何失帝乡。龙钟辞北阙，蹭蹬守南荒。览镜怜双鬓，沾衣惜万行。抱愁那去国，将老更垂裳。影答余他岁，恩私宦洛阳。三春给事省，五载尚书郎。黄阁游鸾署，青缣御史香。扈巡行太液，陪宴坐明光。渭北升高苑，河南祓禊场。烟花恒献赋，泉石每称觞。暇日从休浣，高车映道傍。迎宾就丞相，选士谒昭王。侍宠言犹得，承欢谓不忘。一朝贻厚谴，五宅竟同防。凶竖曾驱策，权豪岂易当。款颜因侍从，接武在文章。且惧威非rP，宁知心是狼。身犹纳履误，情为覆盆伤。可叹缘成业，非关行昧藏。喜逢今改旦，正朔复归唐。河谶随龙马，天书逐凤凰。朝容欣旧则，宸化美初纲。告善雕旌建，收冤锦旆张。宰臣更献纳，郡守各明扬。礼乐移三统，舟车会八方。云沙降白遂，秦陇献烧当。三赦重天造，千推极国详。大招思复楚，于役限维桑。涨海缘真腊，崇山压古棠。雕题飞栋宇，儋耳间衣裳。伏枕神馀劣，加餐力未强。空庭游翡翠，穷巷倚桄榔。缘体分殊昔，回眸宛异常。吉凶恒委郑，年寿会询唐。家本传清白，官移重挂床。上京无薄产，故里绝穷庄。碧玉先时费，苍头此自将。兴言叹家口，何处待赢粮。计吏从都出，传闻大小康。降除沾二弟，离拆已三房。剑外悬销骨，荆南预断肠。音尘黄耳间，梦想白眉良。复此单栖鹤，衔雏愿远翔。何堪万里外，云海已溟茫。戚属甘胡越，声名任秕糠。由来休愤命，命也信苍苍。独坐寻周易，清晨咏老庄。此中因悟道，无问入猖狂。
杨学士以海棠双鹊图赠其弟归求题 其二::明代：杨士奇::万里京华临别日，海棠花发欲春深。遥知晴鹊先将喜，啼满龙津碧树林。
登岱绝顶放歌::清代：王以敏::乱山北走如游龙，岱宗屹立东溟东。胚胎元气孕万有，独踞震位鞭群雄。我来二月雨新霁，喜见突兀凌苍穹。云声涛影接咫尺，呼吸似与神灵通。天梯万仞不可以径度，朱阑一线悬长虹。峨峨南天门，双阙缥缈中。秦观日观左右峙，俯视下界青冥濛。摄衣直走太清宫，两袖浩浩来天风。齐烟飞青吴练白，混茫八极畴能穷。海水一变河一勺，何论凫绎兼龟蒙。惜哉西山去我远，举首不见扶桑红。手折秦松下山去，半岭星月摇青空。我闻蓬元仙药寿无极，青天跨鹤何匆匆。笑谢山灵约息壤，誓晞绿发寻崆峒。
乘风小顺发舟::明代：杨旦::挝鼓声初发，扁舟下顺流。龙江疏雨霁，瓜步澹烟浮。山水迎行旆，风云惬壮游。高歌不成调，呼酒酹阳侯。
同马参戎游鸣沙山月牙泉歌::清代：苏履吉::敦煌城南山鸣沙，中有大泉古渥洼。后人好古浑不识，但从形似名月牙。或为语言偶相类，听随世俗讹传讹。我稽志乘分两处，古碑何地重摩挲？参戎马公偏好道，茸修古庙山之阿。约日驱车同访胜，一泓清漪月钩斜。堆沙四面风卷起，人来坐坠寂无哗。忽闻沙里殷殷响，声似渔阳鼓掺过。人道神灵不可测，英物未许人搜罗。汉武当年产天马，万晨沙场战马多。何如今日成陈迹，沙不扬尘水不波。渥洼渥洼是与否，我还作我鸣沙山下月牙歌。
踏莎行·辽萧后洗妆楼::近代：黄咏雩::湮墨勾眉，霞脂靧面。萧娘未老肠先断。月华空照洗妆楼，春风不到回心院。膏沐谁容，蕣颜易变。十香词调终成谳。从来金屋是长门，只应尘箧藏秋扇。
大州晓发::元代：郭钰::日高啼鸟散，江转断云遮。向客说残梦，昨宵曾到家。
题干越亭送石秘校诗后::宋代：张挺卿::宛陵梅夫子，才名冠当世。欧苏与并驱，时称天下士。哲人去已久，手泽见英气。可慕不可攀，悠悠千古意。行义鲁臧孙，流芳垂后裔。今遇叔章君，箕裘元不坠。
上大人通奉寿三首 其三::金朝：王寂::每年禊饮饮须醉，尽日送穷穷奈何。子侄篮舆随靖节，天人方丈问维摩。归心寸草梦危枕，争道楸枰惊烂柯。愿与罗浮竹尊者，时看铜狄笑摩挲。
园中无处无花触目皆是故作此自嘲::清代：玄烨::无花无酒亦氤氲，况有清香到处闻。万紫千红虽瞬息，古稀吟咏忘辛勤。
木兰秋夜::清代：永璂::云敛长空素月圆，碧天秋色锁寒烟。不知雁响沈何处，古塞疏镫客未眠。
赠王舍人升二首 其一::明代：李梦阳::迅风激高云，朝日照嘉林。良友忽远适，恻怆摧我心。川原望靡极，江路浩且深。殊域寡亲戚，孤子故难任。荼蓼积愈苦，泪下不可禁。
西斋::宋代：苏轼::西斋深且明，中有六尺床。病夫朝睡足，危坐觉日长。昏昏既非醉，踽踽亦非狂。褰衣竹风下，穆然濯微凉。起行西园中，草木含幽香。榴花开一枝，桑枣沃以光。鸣鸠得美荫，困立忘飞翔。黄鸟亦自喜，新音变圆吭。杖藜观物化，亦以观我生。万物各得时，我生日皇皇。
篱笋::唐代：李颀::东园长新笋，映日复穿篱。迸出依青嶂，攒生伴绿池。色因林向背，行逐地高卑。但恐春将老，青青独尔为。
踏莎行::宋代：李之仪::紫燕衔泥，黄莺唤友。可人春色暄晴昼。王孙一去杳无音，断肠最是黄昏后。宝髻慵梳，玉钗斜溜。凭阑目断空回首。薄情何事不归来。谩教折尽庭前柳。
游九鲤湖纪兴 其一::明代：黄廷用::青冥杳隔三山外，碧水长悬一鉴明。绝似楼台飞雪片，无端岩岫作雷声。仙宫不道珠帘捲，龙窟应传丹鼎成。自是洞天分世界，欲擎玉柱入蓬瀛。
过太行::宋代：曹勋::太行应助往还程，一带峰峦日日青。岂比韩苏当日祷，兹行国事叶三灵。
和王德和知县谒萧千岩韵二首::宋代：袁说友::虚名误壮夫，黄金变颜色。谁欤帛米谋，困此刍狗迹。安和一榻上，精神余笔力。我欲造之深，剧谈忘漏刻。
题画卷五首::宋代：范成大::秋晚黄芦断岸，江南野水连天。日色微明鱼网，鴈飞行人苍烟。
鹧鸪天::金朝：元好问::澹澹青灯细细香。四更人语在幽窗。西风数点迎秋雨，六尺芙蓉满意凉。秦树远，楚天长。绿娇红小负年芳。鸳鸯莫道无离恨，锁向金笼恰是双。
次韵赵羽翁秋江杂兴二首::宋代：于石::翩翩水鸟自沉浮，红蓼黄芦两岸秋。隔水人家一犬吠，斜阳篱落有渔舟。
题周可仁沧洲趣::明代：林鸿::隐居鲛室近，日夕见沧洲。吟处月生海，坐来风满楼。忘机能狎鸟，适兴或垂钩。予亦乘流者，因之发棹讴。
下章安杜渎七首::宋代：姚宽::梦寐家山老岁华，何时满眼送烟花。定知难取通侯印，亦许归乘下泽车。
咏史上·张汤公孙弘::宋代：陈普::汉朝独有舒与黯，何物枭心欲食之。六经千载无生气，断自齐人作相时。
雨后海珠登眺 其一::明代：岑万::秀色东南海欲浮，李公墩上一维舟。潮平水漫鸬鹚石，树杪云生翡翠楼。野释向人挥短麈，红尘满眼隔长洲。登瀛自是殊风致，黄木湾前渔笛秋。
阅豆班集堤工::清代：弘历::中河之水来青齐，漕储浮送输京师。春常苦弱夏苦壮，节宣有道贵合宜。去岁霖雨成异涨，六塘达海疏泄迟。河臣束手窘无策，遂致蚁穴穿长堤。哀哉吾民罹水患，庐舍漂荡田淤泥。蠲租赈粟纵不惜，岂如乐业免溺饥。茭楗并力亟堵筑，宣房速就颇得之。设堤本以禦民患，不免冲决患益滋。补偏救弊赖无隐，博施膏泽何稽时，临堤东望增吁嘻。
春晚简德孺::宋代：李处权::人生有酒即佳辰，忽忽园林已暮暮。雨后落花浑帖砌，风前飞絮欲沾人。我如放浪陶彭泽，公是风流贺季真。伊水崧雪在何处，旧衣犹有洛阳尘。
梁燕二首 其二::近代：吴文治::今年燕即旧年燕，今岁人非去岁人。恸惜三郎年十二，墦间宿草几回新。
毛子霞过山中相别::明代：薛始亨::草间来结驷，斜日照前津。换米留官长，披蓑揖故人。百年生死泪，四海弟兄亲。别后加餐饭，无令白发新。
先宜人不幸弃背泣血苫次志哀四章 其三::明代：胡应麟::刀尺遗中阃，辎軿向大罗。梦回衣线杳，寒入穗帷多。夜月沈兰茝，秋风瘁蓼莪。流黄叠空篚，触目动悲歌。
破衲::宋代：释绍昙::通身百杂碎，谁解成褫得。鸡足紧收藏，当来问弥勒。
西郊即事三首::宋代：廖行之::晓行出日归流萤，二童一马尘蒙缨。道傍老翁笑相语，道上夫子真劳生。有田观我奉甘旨，无技耸世难公卿。从渠自嗤我自乐，天风振木哦诗声。
乐府杂曲 鼓吹曲辞 朱鹭::唐代：张籍::翩翩兮朱鹭，来汎春塘栖绿树。羽毛如剪色如染，远飞欲下双翅敛。避人引子入深堑，动处水纹开滟滟。谁知豪家网尔躯，不如饮啄江海隅。
小楼晚望::清代：管绳莱::江城坐老绿苔矶，郭外青山望处微。落日昏鸦争树急，西风黄叶向人飞。半天秋远欹吟帽，九月霜寒赋授衣。独有高楼延草色，几家临水掩柴扉。
小雅·白驹::先秦：佚名::皎皎白驹，食我场苗。絷之维之，以永今朝。所谓伊人，于焉逍遥？皎皎白驹，食我场藿。絷之维之，以永今夕。所谓伊人，于焉嘉客？皎皎白驹，贲然来思。尔公尔侯，逸豫无期？慎尔优游，勉尔遁思。皎皎白驹，在彼空谷。生刍一束，其人如玉。毋金玉尔音，而有遐心。
绍兴祀大火十二首::隋代：佚名::谁其祀神，知神嗜好。闬伯祀火，为神所劳。睠言配食，既兴火俱。于乐旨酒，承神嘉虔。
又自述兼讶子贤有约不至::明代：李学曾::药莒藤筇杂贝编，藏名已分石泉边。蓬蒿有径缘谁扫，风月无人只自专。花外昨朝青鸟信，竹间何日紫骝鞭。疏狂解似饶清兴，翻笑山阴雪夜船。
东风第一枝 立春::清代：黄燮清::雪霁灯前，寒销笛里，匆匆忽换时序。蕙心易长愁根，柳枝更添恨绪。凭高极目，问不出、春来何处。看大江、暖翠浮空，渐活万山烟树。前岁约、探芳俊侣。今岁作、浪游倦旅。艳辰偏在天涯，旧盟又辜绣户。芳华如水，怕闷损、玉台情素。便画船、归趁东风，已是绿阴飞絮。
雨中舟发兰溪::清代：张星焕::滟滟溪流夹岸奔，兰溪一夜雨声喧。客行杨柳江头水，人闭桃花树里门。芳草天涯春有色，薄寒时候鸟无言。乡愁肯向同人语，望入遥山剩一痕。
袜::元代：郑允端::轻轻小袜制香罗，三寸量来不较多。针缕细匀裁制好，鸦头休诧马嵬坡。
南乡子 其二 午日::清代：王士禄::愁剧意模糊。粽子还能益智无。且碾朱砂浮药玉，胡卢。图得闲愁半日逋。醉里惜幽拘。吟罢怀沙日又徂。记得弇州诗句好，非诬。信有人间屈左徒。
喜众异北来既别次疚斋均却寄::近代：黄浚::朱弦不改旧时音，触拨前踪怯上心。君似游鯈仍乐水，我如穷鸟更巢林。崇谭渐出中年味，亟去知憎恶木阴。尚有清娱供偃蹇，寻香微意未销沉。
暮春邹生邀黄思立诸公游高梁桥即事::明代：袁宗道::柳带括晴空，寒镜开清潭。长眉三十里，波底见行骖。雕弓簇小竖，茜衫逐冶男。西山如螺髻，万黛滴僧蓝。长歌吹细缕，酒气成烟岚。凫母出窥人，茭蒲绿鬋鬖。时闻惠连语，苍翠似江南。
姜白石诗词全集刻成即效白石体落之::清代：全祖望::巨区水茫茫，天目山苍苍。中有白石仙，老笔生寒芒。寒芒久晦塞，问年过五百。铸金酹南村，红梨生玉色。
晋武帝::宋代：王十朋::早岁膺图帝业光，晚年何事政多荒。算来不用平吴好，毕竟吴平速晋亡。
又和八窗叔见寄::宋代：李曾伯::寂寞寒枝问栖燕，柳疏梧老影熹微。炊烟冷落犁荒垅，篷雨廉纤缆断矶。拟阅旧书成懒癖，旋篘新酒解愁围。家人不惯田园趣，刚道天寒盍早归。
夜合花·柳锁莺魂::宋代：史达祖::柳锁莺魂，花翻蝶梦，自知愁染潘郎。轻衫未揽，犹将泪点偷藏。 忘前事，怯流光，早春窥、酥雨池塘。向消凝里，梅开半面，情满徐妆。风丝一寸柔肠，曾在歌边惹恨，烛底萦香。芳机瑞锦，如何未织鸳鸯。 人扶醉，月依墙，是当初、谁敢疏狂！把闲言语，花房夜久，各自思量。
直讲纪咏 其四::明代：陈子壮::中肝寸激矢臣愚，即笑江陵直解粗。通鉴尽删阉宦事，几能翻却帝王图。
送王公中丞之山南廉访三首 其三::明代：乌斯道::江郊歇马一从容，再近光仪咫尺中。自喜昌黎怜贾岛，敢期工部际严公。林亭每侍金尊酒，草阁时来玉佩风。独念总戎催视篆，无由裨补罄愚衷。
宿筼筜铺::宋代：朱熹::庭阴双树合，窗夕孤蝉吟。盘礴解烦郁，超摇生道心。
挽和靖先生::宋代：同闶::身占河南第一功，力行笃信守家风。渊源漫说斯文丧，深切今知此道东。七日梦楹终有待，三年筑室恨无从。嵩伊千古漫淳气，收入稽山鉴影中。
白下亭::宋代：马之纯::白下非今白下亭，府城西北旧曾城。石山四面若环合，江水一条如带横。庾亮凭高临贼骑，安都间道走齐兵。地形峻极真如此，全胜当时却月营。
上巳同陈潜甫韨褉锦水上::明代：欧大任::佳晨元巳一招携，脩禊同君出锦溪。春服乘风坛树外，夕帆催鸟海楼西。秉兰近水临芳甸，泛羽随波绕曲堤。从此花期多乐事，南园东谷乱莺啼。
怀钱唐故人简应中父::元代：杨载::几年流滞客京师，每忆江边话别离。落魄已甘心似铁，蹉跎无奈鬓成丝。草玄思苦无人问，弹铗歌长只自悲。满目塞云飞去尽，倚筇独立更多时。
刘有之还京口简梁中砥知宫::元代：王圭::为谢诗家尘外人，别来消息断无闻。如何占得三峰住，不寄山中一片云。
登楼次李员外韵 其一::明代：郭奎::天高秋景澹，山水更清奇。落雁云边尽，征帆日下迟。郎官披绣闼，仙乐动朱丝。忽见芙蓉发，将贻远道思。
次韵袁升之游海云寺鸿庆院山茶之什 其五::宋代：蒲瀛::腊月寒冰火满空，玄冥移种祝融宫。雪霜底事论坚白，儿女何知爱软红。金鼎转丹应有异，玉沙洗水若为同。细思造物元无物，颠倒繁华掌握中。
和范元作五绝::宋代：胡寅::种学根不深，履道乃邮传。欲收反约功，必也破万卷。
雉子班::明代：戴良::天地茫茫遂物情，雉子班兮在林坰，心怀耿介飞且鸣。扇绮翼，振锦膺。文章尽称丽，意气自多惊。我宁带箭死榛莽，不肯为裘奉圣明。韩信烹汉鼎，仲由醢卫庭。智勇难并立，贤愚每相倾。宜哉避世士，往从雉子逃其形。
饮百花洲四首::宋代：黎廷瑞::归鸦澹澹夕阳閒，窅窕楼台紫翠间。说向城中应不信，隔湖最好看芝山。
和丰庵咏和载西禅师 其一::清代：呼谷::烬香陷炉侧，饥鼠窜荒坳。佛镫澹微明，隙光出林梢。栖鸟静相依，见惯亦安巢。何人炤无寐，夜声风雨交。
答于鼎 其一::明代：屈大均::今代神交我，无如君弟兄。心从天外得，目向梦中成。黄海期终践，炎州事已平。寄言峰上月，留为绿樽明。
咏古十六首 其十六::宋代：华镇::兰芷生幽薄，浥露搴华姿。芙容隔秋江，扁舟满江湄。丈夫抱材用，但愿君王知。宁生击牛角，载歌南山词。词终脱裋褐，缨佩暮萎蕤。人事非有定，斯言或难持。翩翩李将军，鸣弦压由基。馀威震戎虏，谈笑静边陲。桃李曾无言，嘉声满黄扉。心知堪万户，乃谓生匪时。烽火照甘泉，未能包虎皮。目视汉飞将，弃弃轻如遗。颇牧已黄土，忉忉勤缅思。如何中林士，坐视青云期。
丁亥六月七日夜书寄道通弟::明代：朱浙::南浦王孙草，归来定几时。篝灯当此夕，千里重相思。志士怀偏壮，孤臣鬓已丝。山中谁晤语，镇与白云期。
题吉日癸巳石刻::清代：孙诒让::昆仑西母事微茫，黄竹歌成已耄荒。不有骅骝千里足，祇愁徐偃是真主。
仙源即事三首::宋代：王镃::开试丹头采异方，归来洗药井中香。松花酒后黄精饭，卧看青山到夕阳。
赠汪伯耳 其一::明代：李云龙::少年奋长剑，跃马向边州。射猎阴山下，追胡瀚海头。自言负远略，唾手取封侯。宁知时不遇，流落向炎陬。
湖亭观荷::清代：胤禛::馆字清幽晓气凉，更宜澹荡对烟光。湖平水色涵天色，风过荷香带叶香。戏游金鳞依密荇，低飞银练贴芳塘。兰桡折取怜双蒂，殊胜陈隋巧样妆。
官舍杂咏 其二::明代：黎民表::怀绂初为吏，修心未到僧。流年穿木榻，长夜伴灯檠。懒出从题凤，慵书误画蝇。款门逢酒伴，胜饮玉壶冰。
董邦达山水小帧 其五 溪村罨画::清代：弘历::携得行縢便静观，溪村即景对秋澜。板桥夜雨添新涨，茅屋晨光转薄寒。
雁门关::清代：徐昂发::昨升系舟山，试望雁门塞。巀嶪阵云黑，势与玄岳配。及兹赴谷口，局步入烟霭。曲曲山根盘，层层苍壁对。岚光自摩荡，岩壑递明晦。古雪滋阴崖，新泉下奔濑。猿猱一线路，迥出飞鸟背。侧磴上空曲，攀危凌地籁。始知经陟高，足底群峰会。玄冥操斗柄，制此天北戒。插汉立雄关，蕃畿隔内外。东掠凤皇城，西极菖蒲海。呼吸万里通，形胜兵家最。信乃天下蔽，讵惟三晋隘。时清关门开，耕田铸矛镦。不见沙土中，箭镞馀腥在。
西园公清福图歌::明代：张萱::此中有人人不识，半生清福世难匹。出门不问阴与晴，两鬓蓬松常戴笠。路行不问平与陂，两脚踉踾惟着屐。彳亍岂畏行泥中，褰衣却似防荆棘。茫茫天地大如许，尔状胡为偏局蹐。共说前身是岁星，目光烱烱能射人。便便腹中何所有，有物不合时人情。相逢开口但长笑，如狂如醉如顽冥。年过半百未为老，自叹避人胡不蚤。徬徨四顾将何之，土木形骸殊潦倒。岂从湘水问三闾，岂向商山寻四皓。接舆荷蒉岂尔徒，易羖饭牛何足道。有母有子且有孙，饘粥有田居有村。独无朋友及兄弟，一形一影相盘桓。无名无字并无姓，不衣不履亦不冠。非儒非老复非佛，寤寐周孔怀玙璠。有时焚香读内景，有时合掌皈空门。好水好山时汗漫，渔人□泽耕让畔。入群鸟兽皆不惊，爱憎何事犹相半。人之君子人小人，呼马呼牛那可问。此图一出满堂哄，亦知状貌非凡庸。庙廊城市无此辈，烟霞丘壑时能容。按图试去问老圃，老圃不识问老农。溪边老渔拍掌问，戴笠着屐来何从。春梦婆子却惊答，可是学士苏坡翁。世人争欲问其状，暗中模索难为工。清福古今只有两，是耶非耶将无同。吁嗟乎，是耶非耶将无同，东坡老子西园公。
木兰花慢 春云::当代：陈永正::积春情万叠，为谁向、暮天飞。正大野沈冥，层楼远眺，几点峰低。堪悲。夕阳不见，料依然、深隐大江西。未必无心出岫，谁教逐水流迟。凄迷。初夜待来时。那忍便相思。恨密意浓情，未能成雨，何况佳期。怜伊。海棠待放，乞春阴、长护最繁枝。独向天东凝睇，明朝可幻霏微。
满庭芳 秋日感怀次仰翁韵::当代：熊盛元::风起青蘋，舸横蓝浦，蓼花红幻韶光。鬓边丝短，窥镜觉新凉。閒检焚馀剩稿，应犹记、海碧山苍。当年梦，霞蒸锦簇，春意总无央。评量。千古事，珠沉蚌死，蜃灭蛟忙。甚波外蓬瀛，尽入浑茫。贮月深杯自引，中夜静、频瀹诗肠。殷勤问，何人共我，篱角醉重阳。
泊嘉州拟游峨眉不果登九顶山州守郑君麟野招饮其上薄暮乃还舟次为纪其游五首 其五 治易洞::明代：陈是集::嵌空石室斧痕成，劈破浑沦卦始生。易注原来无了义，剩有流霞洞口迎。
柬程子晖::明代：徐熥::求友空歌伐木声，逢君真见古人情。迹因避世青山近，心为忧时白发生。倚杖暮云花径远，捲帘春雨荔阴清。除将问道寻师外，那得庞公肯入城。
再用韵题翠壁::宋代：朱熹::孤亭一目尽天涯，俯瞰烟村八九家。翠壁何年悬布水，绿阴经雨堕危花。杖藜徙倚凝春望，觅句淹留到晚衙。珍重诗翁莫相恼，枯肠搅断鬓丝华。
哭祥兴帝二首 其二::宋代：马南宝::黄屋匡扶事已非，遗黎空自泪沾衣。众星耿耿沧溟底，恨不同归一少微。
郯城道上 其三::清代：郑梁::病骨衰气血，瘦硬柴一把。晨征霜露寒，两脚痛如剐。局蹐一舆中，羡杀蓬门寡。鸡啼茅屋上，牛眠土墙下。从容指行人，云是南来者。
次韵寄陈大参::元代：戴良::仙风久仰羽人丘，功业今归户牖侯。万事糺纷难辟谷，一秋衰谢独登楼。思閒已蜡游山屐，愿治方资济海舟。闻说中营频倚注，文园肺病几时瘳。
赋石昌言家五题其三白鹘屏::宋代：梅尧臣::双睛射空眼角耸，筋爪入节韝绦垂。翅排霜刀毛缀甲，雪色愁突秋云披。当时始得不知价，朝发海东夕九嶷。世为奇俊玩不足，夺质移神归画师。而今推尚深堂上，燕雀屏绝宁来窥。画师黄荃出西蜀，成都范君能具知。范云荃笔不取次，自养鹰鸇观所宜。毰毛植立各有态，剜奇剔怪乃肯为。寻常饲鹰多捕鼠，捕鼠往往驱其儿。其儿长大好飞走，其孙卖鼠迭又衰。范君语此亦有味，欲戒近习无他移。
山居杂诗九十首::宋代：曹勋::道人范子珉，隐迹朝市端。笔墨作峰岭，气象争巑屼。稍变烟云态，便觉风雨寒。鹤举忽冲霄，大罗得遐观。
挽赖广文士仰先生::清代：陈家驹::省识先生面，流光四十年。交游曾累世，文字亦因缘。雅抱同秋水，豳风入野弦。道山归去也，凭吊剧潸然。
辛酉三月，靖江杨翰如先生以过慧中女士画幅属题，敬呈绝句五首 其一::清代：夏子麟::刊落浮华见素姿，秋怀满幅写乌丝。因知公有山林志，点染山林为费思。
题税轩新筑送青亭四首 其四::宋代：张矩::日移花影上疏帘，香鼎烧残逐旋添。春事已随诗入梦，一庭芳草绿纤纤。
木兰花/玉楼春::宋代：莫将::暗香浮动黄昏後。更是月明如白昼。看来都坐玉壶冰，折赠徐妃丹桂手。赏酬风景无过酒。对影成三谁左右。劝君携取董妖娆，拱得醉翁香满袖。
偈颂一百零一首 其四十二::宋代：释慧性::作家炉鞴，本分钳锤。不用埋兵施陷虎，白拈手里觅便宜。
瑶华 闽兰::清代：陈维崧::关心往事，缬眼閒窗，卧浪纹湘簟。几番亲记，有幽花、开足露条烟脸。紫茎赪甲，宜相傍、疏帘低槛。爱风情带筱斜欹，花乳和茶细点。一朝闽峤烽驰，任荔浦云横，鲤湖月惨。谁怜翠袖，空谷里、也作炎荒窜贬。而今夏也，长想像、幽姿冷艳。思阴阴、鼓入冰弦，指下狳香犹泛。
正月尾雪::宋代：张侃::今岁春来晚，晴寒比旧添。云深天欲雪，风定瓦堆盐。幽艳迷琼屑，前山隐翠尖。诗人疑是瑞，就唤野人占。
夏夜闻蚯蚓吟::唐代：卢仝::夏夜雨欲作，傍砌蚯蚓吟。念尔无筋骨，也应天地心。汝无亲朋累，汝无名利侵。孤韵似有说，哀怨何其深。泛泛轻薄子，旦夕还讴吟。肝胆异汝辈，热血徒相侵。
蝶恋花::当代：卢青山::十载萦萦栽一树，小锸培根，日日祈天露。不敢同云争泛宇，平生只愿随阴住。一夜西风吹折去，仰首问天，天也浑无据。若许蟾蜍能解语，未言先应泪如雨。
曹天使重庆堂::明代：吴与弼::馀庆重重见老莱，斑衣华发映春罍。青山门巷时时扫，待领天边紫诰回。
都下竹枝词::清代：方文::故老田居好是闲，无端荐起列鸳班。一朝谪去上阳堡，始悔从前躁出山。
即事::明代：李之世::初月澹微明，寒我莽回薄。端居不自好，呼朋走东郭。同游有童冠，步履亦参错。周折历纡途，凭凌陟层崿。峨峨百尺台，中有读书阁。古堂绝潇洒，长檠罩翠幕。有美共联翩，狂吟间浪谑。城头更漏深，半下葳蕤钥。送送出城闉，还订复还约。黑云弥四山，骤雨天边落。欲留不可留，欲去行且却。屏憩石桥阴，高谈共商略。邻翁借馀照，瓜果随意剥。须臾雨色收，广陌净如濯。携手踏歌还，褰裳复濡脚。入门雨复滋，空斋转萧索。呼童更旧衣，苦茗进一杓。终宵不成寐，悬灯照屋角。
新编系列剧《天龙八部》 第十九卷八首 其一::当代：杨启宇::花铺锦绣酒喷泉，妆点冰城不夜天。谁恤打工农妇语：田家丰岁有饥寒。
送李好古赴西台御史::明代：陶安::天花剪玉澡英姿，绿萼梅招梦里诗。百二山河劳跋涉，九重耳目寄询咨。锦袍召对金銮殿，宝墨留题太液池。正值长安花满路，青骢腾踏辔如丝。
常不轻童子赞::宋代：释师范::作佛名何佛，不轻成目轻。谁知眼睛裹，个个是瞳人。
梅 其十六::清代：黄文仪::青灯影里萧疏树，雪后风微气吐氛。醉倚玉楼频赏望，横吹铁笛叫寒云。
西轩::宋代：李新::谷满牛羊路覆莎，翠编终日倦坡陀。寺依石角高低见，水绕山根贡折多。风入长松零马尾，人藏病事设禽罗，方壶海峤知何处，纵得飞腾柰老何。
信宿姚江舟中偶作三哀诗::清代：全祖望::天上客星人经师，湖学风规差似之。冷官蒿目际阳九，赤手安得匡危时。恢复人心第一檄，传者窃笑闻者嘻。岂知天地遽崩裂，竟坐此故成陵夷。乃信岩彊在方寸，不恃高城与深池。差喜臣心尚无恙，未须讨贰勤济师。妙高台上乾净土，残山足与寸心依。吁嗟世道日沦陷，莫卜此心来复期。大招广招不可返，茫茫忧患何人知。临风遥溯足三叹，重泉应与我同唏。海门弟子谁先传，石梁铿铿儒而禅。有客从之得妙谛，乱后灵光尚岿然。四明山中茅一把，醒即读书倦即眠。腥风血瀑遍下界，而我神游炎黄间。偶然小诗鸣自得，摆脱篱落追天鸢。律以学统或未粹，要其风格良孤骞。百年浙学久坠地，石梁薪火亦荒烟。樵牧安能认带草，苏园寂寂无故毡。东陵一生真狷者，苦节凛冽吐寒芒。祥麟降生偏不偶，天实厄之当沧桑。桃源何处避何所，一洗头颅归竺王。岂以军持谢世事，翻从鱼鼓担纲常。可怜潭上一亩居，欲扶九鼎则已狂。十年雪窦混姓氏，晚窜福岩竟沦亡。慈云不足消冤怨，祈死得死何堂堂。曰故遗民非衲子，死返初服朝毅皇。谢翱方凤不终泯，山水为之留耿光。三哀赋罢山鬼啸，春潮夜涨天苍苍。
真娘墓::宋代：赵希迈::松林际晚鹤飞回，一片荒碑卧草莱。颜色不随尘土化，润边犹有野棠开。
少年游·算来好景只如斯::清代：纳兰性德::算来好景只如斯，惟许有情知。寻常风月，等闲谈笑，称意即相宜。十年青鸟音尘断，往事不胜思。一钩残照，半帘飞絮，总是恼人时。
贤者之孝二百四十首·李昙::宋代：林同::养亲还乐道，不仕至终身。海内称高士，非专乡里人。
杨柳枝词::宋代：释行海::一阵杨花一阵愁，绿阴阴处暂停舟。莫嫌不折长条赠，有个黄莺在上头。
渔父词（其十二）::宋代：赵构::水涵微雨湛虚明。小笠轻蓑未要晴。明鉴里，縠纹生。白鹭飞来空外声。
七月初四日赋紫薇花::宋代：舒岳祥::蹙罗红线紧，镕蜡粉须黄。野寺花开日，平畴稻熟香。曾陪红药省，相对紫薇郎。尚忆丝纶閤，新秋雨露凉。
丰湖三首::宋代：刘克庄::作桥聊结众生缘，不计全家落瘴烟。内翰翻身脱犀带，黄门劝妇助金钱。
戏题葵丹向日卷::明代：黄衷::芳根只托冠军家，不信还同草木华。最是一枝红似血，有人曾见日中花。
遣怀 其三::明代：申佳允::雨声滴沥马声嘶，野水青烟听唱骊。春树冷魂云淰淰，月明客梦草萋萋。溪堂鸥隐寒暄习，山寺鸡鸣信宿题。长揖梅花浇酒别，读书枌社一青藜。
冬日友人携酒至留饮::明代：田登::野人携酒过山城，溪蔌林殽醉瓦瓶。霜树萧萧枯叶战，云川漠漠暮烟征。兴来杖履寻丹壑，老去诗篇伴短檠。从此不知人事改，栏花庭草任枯荣。
和陈蹇叔郎中乙已上元晴和::宋代：杨万里::御柳梢头晚不风，官梅面上雪都融。如何阊阖新春夜，顿有芙蕖满眼红。十里沙河人最闹，三千世界月方中。买灯莫费东坡纸，今岁鳌山不入宫。
浪淘沙·曹溪驿折桃花一枝数日零落裹花片投之涪江歌此送之::清代：左辅::水软橹声柔，草绿芳洲，碧桃几树隐红楼。者是春山魂一片，招入孤舟。乡梦不曾休，惹甚闲愁？忠州过了又涪州。掷与巴江流到海，切莫回头。
寄赠郑从俭侍御赴京::明代：周瑛::出处由来多路岐，对人未敢说玄微。锦衣乌帽此时去，绿水青山何日归。管晏成名非正遇，濂闽行义有真机。相期不尽平生意，目送飞鸿到落晖。
菩萨蛮::清代：石锦绣::忽听玉漏催银箭。挑灯欲绣还停线。目注并头花。窗前月已斜。幽怀谁共许。黯黯增凄楚。觅个疗愁方。沉酣入醉乡。
咏怀 其二::清代：沈尹默::新沐宜振衣，新浴必弹冠。如何芳洁性，举世见其难。郁郁青云路，由来非一端。桃李熙春阳，松柏生夏寒。谁将两种意，取并一朝看。
游丝曲::明代：孙蕡::游丝映户春风荡，雕檐雨挹踟蛛网。春花亦笑绮帐空，故遣飞红入虚幌。青楼夫婿醉忘归，魂梦相寻意转迷。恍似妾心怀旧爱，还如君意恋新栖。绮疏鹦鹉通人语，戏把枇杷掷金羽。含情暗卜无心负，今夜渠侬到家否。游丝罥花风叶叶，吴罗袷薄新寒怯。蜂游亦解钻绮疏，不独房栊出蝴蝶。怀人不为青春过，别有閒愁幽思多。君情妾意俱肠断，旧爱新怜奈尔何。
寄王教授::元代：陈栎::书堂名博士，得见未恨晚。发挥紫阳论，登峰造其巘。仕得四十强，程方九万远。北山勿移文，秋桂芳风遣。
木笔花::清代：邱卓然次女::映日凌云小苑东，都无邪曲出芳丛。年年一样生花笔，堪笑江郎只梦中。
秋思四首 其三::明代：江源::暮天新雁起汀洲，风物凄凄宿雨收。且尽绿醽消积恨，莫因鲈鲙涉穷秋。终军壮节埋黄土，潘岳闲居欲白头。故事悠悠不可问，且将身暂醉乡游。
登快阁黄明府强使和山谷先生留题之韵::宋代：戴复古::未登快阁心先快，红日半檐秋雨晴。宇宙无边万山立，云烟不动八窗明。飞来一鹤天相近，过尽千帆江自横。借问金华老仙伯，几人无忝入诗盟。
庞居士问马大师图赞::宋代：释智愚::藏头露影问来由，却把西江尽力酬。回首眼空天地窄，不知身在御街游。
毛女唐常建尝言山中遇毛女，自言秦宫人 其二::明代：王佐（汝学）::山野花钿木叶衣，几春花好又花稀。自从画出秦官怨，闲与诗人管是非。
东乡道中::明代：陈洪谟::兵戈犹忆十年前，此日东乡路不偏。车马终朝闻振策，闾阎随处尽炊烟。千山木落深冬景，古戍鸦啼积雪天。远涉岂堪辞鞅掌，玺书珍重要敷宣。
宗兄端叟年七十六来访二首::宋代：方回::年才逾壮早相知，北骑南船几别离。二老皆邻八旬寿，一生谁赋万篇诗，特承枉顾元无说。获侍同行识者谁，流水桃花别天地，碧山许到果何时。
落花（四首）::明代：周用::满树春红已觉稀，数枝低阁午风微。裁将织女愁中锦，尽着秋娘嫁日衣。南国何人歌芍药，东山此日忆蔷薇。中园未忍违孤赏，拾得余芳肯暮归。
鲁拾遗挽词二首 其二::宋代：刘敞::西晋登贤日，东堂第一人。竞推天下士，争辟幕中宾。故国无乔木，流风及搢绅。新阡广陵上，荒草欲含春。
小苑春望宫池柳色::唐代：黎逢::上林新柳变，小苑暮天晴。始望和烟密，遥怜拂水轻。色承阳气暖，阴带御沟清。不厌随风弱，仍宜向日明。垂丝遍阁榭，飞絮触帘旌。渐到依依处，思闻出谷莺。
送林司谕教授广信::明代：王世贞::藉甚林夫子，移官与众同。乍新青雀舫，依旧素王宫。才吐牛刀割，文争斗剑雄。时偕柳常侍，一咏白蘋风。
丙午孟冬黎寇窃发吴训术自病中见寄因避难航海遂和::明代：郑瑛::故人卧疾近如何，赖有诗怀祗自磨。苏子加餐须努力，沈郎多病愧吟魔。半生别业经残燹，万里还家备走舸。风景年来倍萧索，枕间清梦已无多。
雨中登快阁寄畦乐处士::明代：王称::江风吹雨晚霏霏，江上孤鸿湿倦飞。欲向沧波期钓侣，清时未许著荷衣。
答夏景瞻::明代：释宗泐::昔居赏溪曲，怵迫靡所侵。衲衣挂石壁，燕坐长松阴。子来慰幽寂，语合相知深。孤云十年别，明月千里心。而我亦何事，投迹此禅林。向来结茅地，回首空青岑。宁知江海远，遇子复在今。百挫志矫矫，犹能发狂吟。清辞入古调，一鼓薰风琴。吁嗟众响作，过耳无留音。
元夕宴史广文宅::明代：史谨::五十年馀鹤发翁，喜逢今夕宴黉宫。雕阑月转三更后，火树花开一气中。歌吹暗惊幽鸟梦，炉烟轻度落梅风。座中俱是天涯客，安得明年此会同。
含粹斋::清代：弘历::登山汗不挥，为是候凉爽。岩斋底须多，三间含万象。飒景信纯粹，妙理得俯仰。设无秋为敛，岂镇夏而长。五言志会心，两字生企想。
读少陵诗::宋代：陈棣::建安七子文，骚雅生赘疠。除苛起膏肓，公为第一流。满朝竞飞翔，惟公独淹留。平生一严武，几成鞭虎头。定知诗穷人，到骨未肯休。执友自青云，蹭跳老沧洲。破除世万家，曲生聊可谋。危言竟何补，软语只自羞。成此一段奇，政坐多牢愁。收拾万丈光，千古射斗牛。开卷想清标，凛如对霜秋。闭户味膏馥，妄言希骅骝。
昧幸寄诗至::近代：林庚白::千树武昌柳，春归独意君。诗将巴雨至，梦与楚江分。前敌飞书急，西怜遣使纷。远交情已见，中国自能军。
子夜四时歌 其一 春歌::元代：周巽::鸳鸯合欢夕，风动绣帷开。明月流光入，梦回心自猜。桃花开又落，不见翠鸾来。
句::宋代：释惠崇::锁城山月上，吹角海鸥惊。
临水亭::唐代：王适::高馆基曾山，微幂生花草。傍对野村树，下临车马道。清朗悟心术，幽遐备瞻讨。回合峰隐云，联绵渚萦岛。气似沧洲胜，风为青春好。相及盛年时，无令叹衰老。
偈颂一百三十三首 其二十三::宋代：释居简::天中天，圣中圣。赞不及，述不尽。四海九州，一印印定。
草堂夜坐有怀梁南皋用韵集杜二首 其二::明代：黄佐::东流之外西日微，羲和叠送将安归。江中淘河嚇飞燕，天上浮云如白衣。即事非今亦非古，暂时相赏莫相违。因知贫病人须弃，独立苍茫自咏诗。
龙门石佛::金朝：刘中::凿破苍崖已失真，又添行客眼中尘。请君看取他山石，不费工夫总法身。
高岩立春日::宋代：王世则::二年白玉堂，挥翰供贴子。风生起草台，墨照澄心纸。三年文昌省，拜赐近天咫。红蓼朌御盘，金幡袅宫蕊。晚为日南客，环堵隐鸟几。朝来闻击鼓，土牛出炉市。幽怀不自閒，欲逐春事起。安得五亩园，种蔬引江水。
杂诗::明代：王夫之::清夕始澄，孤月出林。繁阴绎绎，今我乍歆。昔者驱车，适彼四野。求我友生，赠以瑶斝。昔者乘舟，顺彼中流。解我冲牙，以赠同仇。迢迢南山，崔崔峻峦。暮云群飞，谷风泻湍。阳雁差池，矧彼鹰鹯。余生不再，余命不双。短襟自寒，朔风摇缸。岁暮薇枯，饥谁与同。
送令狐相公自仆射出镇南梁::唐代：刘禹锡::夏木正阴成，戎装出帝京。沾襟辞阙泪，回首别乡情。云树褒中路，风烟汉上城。前旌转谷去，后骑踏桥声。久领鸳行重，无嫌虎绶轻。终提一麾去，再入福苍生。
林屋读书为愈德芳作::明代：徐庸::阊阖城西万株木，一番春雨繁新绿。红尘不到最深处，中有高人结茅屋。高人结屋将何如，不惜黄金多积书。牙签五色插满架，短檠灯火幽窗虚。煖芸生香长辟蠹，薜萝垂叶清风度。万虑消来目下勤，三冬足后胸中富。嗟君勉力非少年，五十学易宁徒然。青云途路纵无梦，黄卷尚宜亲圣贤。岁年莫畏青毡冷，日夕孜孜要深省。道统相承不妄传，由来洙泗源流永。
【南吕】一枝花_禄山谋反苍::元代：石子章::禄山谋反苍烟拥剑门，老树屯云栈。西风吹渭水，落叶满长安。近帝都景物凋残，伤感起人愁叹。只合在边寒间，只见那白茫茫莎草连天，甚的是娇滴滴莺花过眼。【梁州】不幸遣东归蓟北，更胜如西出阳关，看几时捱彻相思限？怕的是孤灯荧暗，残月弓弯，戍楼人静，梅帐更阑。思量玉砌雕阑，消磨尽绿鬓朱颜。再几时染浓香翡翠衾温，迷醉魂芙蓉帐暖，解余酲荔枝浆寒？这近间，敢病番，旧时的衣褃频频儹。瘦证候何经惯？那的是从来最稀罕，单出落着废寝忘餐。【三煞】动无喘息行无汗，坐也昏沉睡不安，两行泪道渍成斑。每日家做伴的胡友胡儿，胡舞胡歌，胡吹胡弹，知他是甚风范？偏恁一曲霓裳宠玉环，羯鼓声干。【二煞】拚了教匆匆行色催征雁，止不过拍拍离愁满战鞍，驱兵早晚到骊山。若夺了娘娘，教唐天子登时两分散，休想再能够看一看。四件事分明紧调犯，势到也怎摭拦？【尾声】把六宫心事分明的慢，将半纸音书党闭的悭，教千里途程阻隔的难。我因此上一点春心酝酿的反。
戊子正旦贺寿慈宫二首::宋代：程珌::凤驾回天仗，鸳班集露门。须臾趋魏阕，杲日正中暾。
池上::唐代：赵嘏::正怜佳月夜深坐，池上暖回燕雁声。犹有渔舟系江岸，故人归尽独何情。
将至德州短述二首 其一::明代：林光::身在俱为乐，途穷亦不嗔。南风休滞我，堤柳尚迎人。零乱波翻玉，鬅鬙鬓欲银。乾雷无雨意，再拜祝江神。
苦雨二首 其二::明代：黄衷::遥闻裂石知雷怒，稍葺残窗护电光。农候旧占春甲子，民时方计岁青黄。潮声似挟鲸鲵浪，市价先腾蚬菜乡。便拟移家旸谷口，三更看日上扶桑。
闻父讣二首::宋代：释了惠::见说如何与若何，恰如风向树头过。若论父子分明处，自古绵州所出多。
题家明经丈观光墨林如意室图四绝句 其四::清代：姚燮::指电挥霜二百年，老骐尻骨胜连钱。好将博雅清仪记，补入西吴金石编。
观史而倦辄成短句意或有在不复次第览者幸贷其拙云 其二::明代：倪岳::纨扇西风日日凉，凄清光景断人肠。慈帏供奉身何托，冷眼閒看岁月长。
送存书记::宋代：梁栋::一声两声松子落，一片两片枫叶飞。夕阳在山新月上，道人相伴一僧归。
再和诸公::宋代：赵蕃::官故玄尚白，山能青又黄。娵隅学蛮咏，欸乃和渔乡。世用有公等，我才无日长。盍簪休间阔，回首易悲凉。
蓦山溪 其五 九日::宋代：曹冠::佳辰荐九，吹帽霜风峭。画阁势崔嵬，遍危阑、翠峰缭绕。茂林修竹，别是小壶天，烟霭淡，夕阳明，隐映溪光渺。匣琴流水，休恨知音少。长啸对西风，觉志气、凌云缥缈。传杯兴逸，高会继龙山，簪嫩菊，插红萸，相对年年好。
台阳八景::清代：余延良::泱漭天然设险奇，激轮翻轴拍厜㕒。当关风捲桃花浪，闻说王师直入时。
寓居·其二::宋代：叶绍翁::无酒难留客，借书方入城。洗衣知水落，贪睡畏窗明。野竹藤缠杀，枯枝草寄生。十年林下隐，差觉世缘轻。
酬李孟亭::清代：李宪噩::若较最清净，自知输老僧。四民中有愧，五字外无能。看长砌旁草，闻开溪里冰。非君频见赏，淡泊有谁称？
题仙岩梅雨潭::宋代：陈傅良::衮衮群山俱入海，堂堂背水若重闉。怒号悬瀑从天下，杰立苍崖夹道陈。晋宋至今堪屈指，东南如此登无人。结庐作对吾何敢，聊向樵渔寄此身。
彭湖道中杂书五首::宋代：方回::阴风号乱树，薄日照荒原。古堠泥埋字，空庐棘障门。无人天欲暮，谁谓不销魂。
和于中丞登扶风亭::唐代：方干::避石攀萝去不迷，行时举步似丹梯。东轩海日已先照，下界晨鸡犹未啼。郭里云山全占寺，村前竹树半藏溪。谢公吟望多来此，此地应将岘首齐。
人日::清代：弘历::人日何称七，根荄二五精。正逢春景丽，恰喜瑞霙并。仙木辉朱户，银花点绣楹。对时频自省，期以副舆情。
客中九日::宋代：潘玙::破帽西风急，寒窗败叶飞。重阳今日是，三径几时归。檐上多黄菊，门前少白衣。吟情淡如水，一雁叫斜晖。
紫竹林::清代：姚燮::法界金轮孤，低眉佛相现。以我自在心，上作元灯荐。天笑舒堂楣，灼若神女电。香象无杀机，三灵共恩眷。老鹰过厓睨，鹦鹉语方啭。凿空生绿霞，扑地有馀茜。檀栾开画屏，潮音打成片。指顾西天门，日华动幡扇。膜拜乞上乘，仅许一指见。谁悯鸠槃茶，堕劫入淫变。繄昔史越王，丹心照清汴。奸谀上兵牍，胡蜂肆狂煽。北窖灰难扬，沥血九重谏。须知上宰慈，早植佛根善。至今濒海民，未敢煮黄蚬。递及哈喇歹，悔罪折壶箭。遂披莲华云，仰睹满月面。我惭尘障深，奚止躯壳贱？十年荦确胸，棱棱自扪遍。出屋眄太清，远景极雕绚。五色龙觜虹，一缕静吞咽。因温四百峰，露顶坐平淀。蒸之潮气赪，染作万林茜。乍有疏钟声，空风与回旋。卓锡忘旧山，吾还感流霰。
赠邻姬与所欢入道::明代：张乔::谁更章台挽柳丝，为怜甘露洒杨枝。修成共命迦陵鸟，不似鸳鸯半世痴。
钱安道席上令歌者道服::宋代：苏轼::乌府先生铁作肝，霜风卷地不知寒。犹嫌白发年前少，故点红灯雪里看。他日卜邻先有约，待君投绂我休官。如今且作华阳服，醉唱侬家七返丹。
西江月（代人上许守生日）::宋代：谢逸::滴滴金盘露冷，萧萧玉宇风清。长庚入梦晓窗明。淡月微云耿耿。松竹五峰秋色，笙歌三市欢声。华堂开宴拥娉婷。天上人间共庆。
召汝弼::宋代：徐积::外府新雠校，问君来不来。春随流水远，日被落花催。烦子神仙御，尽予贤圣杯。何时松径下，同坐踏苍苔。
似海云使君::元代：黄玠::佳云满蓬莱，常具五彩色。溟涬一气浮，空濛万川积。合散自有时，变化忽无迹。念彼霖雨功，宜使蛟龙得。
赠傅吏部代同人::明代：胡应麟::屈指兰陵校艺年，飞扬环佩入甘泉。冰壶独抱风尘际，水镜高悬日月前。价踊层台收骏骨，光浮深狱辨龙泉。吹嘘倘借东风力，旦夕河东上御筵。
东游杂诗四十首 其十六::近代：连横::江户花时万事新，香车宝马竞游春。谁知十丈京尘里，竟有摊书闭户人。
寄前人二首 其二::宋代：赵抃::古祠曾记祷灵神，旱雨滂沱救越人。大禹恩深无以报，我惟朝夕退藏身。
题游元著潇湘晚景图::宋代：周孚::与翁家世俱东鲁，不记翁游曾到楚。看翁写此六幅图，怪翁笔力能如许。孤烟合处渔著村，老雁归时帆入浦。丹枫翻翻江气寒，莫雪初晴山月吐。杜陵野老经行处，度支病郎用心苦。惟翁妙思自暗同，楚玉何曾识神女。信知胸中著云梦，不止豪端挟风雨。祇今小纸弄姿态，气韵酸寒终愧古。蜀山秦树各异状，所向一律人笑汝。谁能为證张与吴，十年此病翁今无。
偈颂八十七首::宋代：释慧开::湘南潭北影团团，面面簷楹风雨寒。突出虚空无缝罅，从教千古与人看。
赠张伯起应试南都::明代：王世贞::见君叔夜眼已青，及见元方心转倾。孤帆挂雨动秋兴，为君且赋秣陵行。秣陵浮云壮北阙，丛桂含香待谁发。醉艇时凌朱雀烟，吟鞭缓踏长干月。江头小女字阿敷，十年工瑟还工竽。一朝身在黄金屋，始信红颜与众殊。
春游::清代：徐宗达::吟到芳春句便工，云阴一片接遥穹。水光淡荡微风后，山色空濛细雨中。柳外莺声萦嫩碧，花间蝶影恋新红。眼前生意俱堪写，幽赏何人寄兴同。
谨赋五言一章赠别致政太师::宋代：王安礼::封国营邱近，行胪洛水浑。位齐师尚父，名重相公孙。勋业归宗祏，威声寄塞垣。安居今日老，魏阙此心存。祖燕临华省，赓歌屈至尊。里门多喜色，云汉在瑶琨。
题杭州蒋自容江湖游卷 其二::明代：祝允明::钱夏老成无复见，张萧逸驾亦难攀。风流一日同千载，犹记当时杖屦间。
登南楼二首::宋代：吴芾::新敞南楼百尺雄，一溪遥跨两长虹。青山叠叠登临外，碧瓦鳞鳞指顾中。倦客自怜如倦翼，归心长是逐归鸿。凭高幸与宾僚共，酒盏何妨为我空。
赠陈仲醇徵君东佘山居诗三十首 其十九::明代：董其昌::平生挥麈解围谈，名理尤从老境谙。得失浑忘闻塞上，春秋成癖北征南。潜虚祗用龙初九，忌满何如月出三。可道太玄犹寂寞，好玄今巳有桓谭。
惜黄花慢::明代：屈大均::送送魂销。正暮山淡淡，寒水萧萧。就车不顾，劝觞未酹，悲歌变羽，怒发冲飙。素冠宾客纷流涕，白虹贯、斜日光摇。怕过桥。马惊豫子，鱼怪王条。夫人匕首横腰。正撞钟御殿，贡匣趋朝。大王环柱，美人鼓瑟，屏风奋越，衣断单绡。未应竖子同生劫，渐离好、怎不相邀。况素要。毅魂费尔空招。
暮景::明代：于谦::怪底东风恶，寒威透客衣。捲帘云接地，撩乱雪花飞。
夜登白帝城怀少陵先生::宋代：陆游::拾遗白发有谁怜？零落歌诗遍两川。人立飞楼今已矣，浪翻孤月尚依然。升沈自古无穷事，愚智同归有限年。此意凄凉谁共语？岸沙君看去年痕。
玉漏迟 辛丑七夕::清代：文廷式::懒寻天上巧，夜阑愁对，碧窗秋悄。细数更筹，重忆旧时怀抱。多少人间别恨，浑不解、金风来早。灵约杳。一痕淡月，笼云凄照。羡他碧汉无波，便万岁千秋，后期难了。自轸琴心，漫托綵鸾同调。一晌梦游处，恰又似、浮槎仙岛。人易老。南楼几番清啸。
三月廿九日上御流杯亭听讲明日子翚司业有诗因次韵::元代：邓文原::咫尺天颜仰照临，缉熙盛事见方今。上林花接南薰早，流水春函太液深。寒士简编穷皓首，野人芹曝抱丹心。退朝欲草清平颂，散作成均木铎音。
言志::明代：黄淮::气压元龙百尺楼，壮怀长拟继前修。半生堪笑随蓬转，百鍊羞为绕指柔。霜重蒹葭秋易老，雨馀风日晚生愁。梦中犹自陪鸳侣，五色云中拜冕旒。
芳草 送别::清代：谭献::问西风，玉阶芳草，门前便是天涯。骊歌听唱彻，漫持残酒，泪满金杯。罗衣亲拂拭，恋馀香、曾入侬怀。暂握手匆匆，不语斜日楼台。频催。满堂丝竹，离亭畔、恁许徘徊。登车还在眼，玉容憔悴损，首莫轻回。银屏人寂寂，有年时、明月重来。算此后、翠衾梦断，梦亦疑猜。
钟馗元夜出游图::明代：吴宽::终南老馗状酕醄，虎靴乌弁鸭色袍。青天白日不肯出，上元之夜始出为游遨。鬼门关头月轮高，乌犍背稳如駼駣。鬼妇涂两颊，鬼子垂一髦，徒御杂沓声嗷嘈。导以灵姑旗，翼以大食刀。荼垒左执鞭，质矫右属櫜。方明前持漆灯，张若后拥牦旄。离未罔两不可一二数，肩担背负手且操。奇形狞色使人怕，一似貙驳枭獍兼猿猱。战伤人血化磷火，各出照地点点如焚膏。阴风飒飒吹荒皋，百怪屏气不敢号。汝辈远遁莫我遭，我欲饮汝血，甘如饮醇醪，我欲啖汝肉，美如啖羊羔，肯容汝辈在世长贪饕。吁嗟乎老馗，真为百鬼中一豪。所以唐皇想其像，诏令道子写以五色毫。吾尝疑其事，展图不觉再把短发临风搔。忆当天宝年，左右皆鬼曹。林甫朝中逞狐媚，禄山殿上作虎嗥。当时设有老馗者，安得纵彼二鬼逃。便须缚以苍水使者所扪之赤绦，献于天阍，尸诸兽牢，寝其皮，拔其毛。效尔一日驱驰劳，坐令温泉生污泥，骊山长蓬蒿？上除唐家百年害，下受唐史千年褒。却来上元夜，任尔烧灯并伐鼛。
甘草子 桑桑赠小型玻璃生态植物盆景贺吾生辰，以词谢之::当代：添雪斋::春徙。陟彼南山，截取青苍意。露眼掌中生，种玉琉璃里。沙界缩盈融秋水。是赠我、天真风致。故我芜词报君子。勿使殊音旨。
属者观池槛清明泉激石立芦丛交碧文禽并绚翛::宋代：毛滂::图书多似道家山，池槛清虚不绮纨。万壑春藏三石秀，五湖秋入两芦寒。冰泉喷激珠成贯，绣羽沉浮花作团。谁伴玉皇香案吏，光风霁月在阑干。
柳花::清代：赵熙::薄命东风只自嗟，年年飞絮满天涯。马头春色人千里，笛外萍踪水一洼。吟入谢娘空作雪，逐来张俭已无家。人生只有秦关远，岂独飘零是此花。
闻五叔病卒全州军次移葬湘潭述哀::近代：涂世恩::未见匈奴灭，先凋报国身。青灯前日事，白发梦中人。岭表鹃徒唤，湘郊草不春。临风空写泪，谁与诉酸辛？
冬日閒居遣兴十首 其三::宋代：李纲::兰若富云松，吾生寄此中。无心复弹剑，有恨但书空。白菊因霜紫，青枫向日红。晚来幽独甚，卧听竹间风。
游城南园林::明代：薛蕙::崇邱亘中野，逶迤似层台。斜攀阴磴上，下见凉云开。对酒已判醉，无劳歌管催。
次韵方文敏秋兴五首 其五::明代：贝琼::西湖一雨始知秋，水碧山明散客愁。何日仙人留白石，当时宋祖战清流。银河接地西南界，玉气通天日夜浮。怀古登高无限意，暮云千里重回头。
病中作::宋代：文天祥::六月廿四夜，人间热欲炊。病怀如酒困，倦睫似书痴。梦与千年接，心随万里驰。客来相问讯，寄语有新诗。
过大庾岭::明代：林光::南连沧海北长江，庾岭分明迫上苍。唐相为谁开此道，涧松犹自领年光。货通南土诛求尽，泉界红梅去任忙。丁巳肩舆又南至，羞将短鬓犯寒霜。
平圃寄谢恒孺::明代：郭兆年::江驿迢迢江水流，旅怀春尽忆扁舟。时清野戍停烽堠，雨罢高榕啼鹁鸠。长铗可无弹夜永，短篇閒得赋离忧。期君何日云山曲，坐对黄花共九秋。
元献晏公挽辞三首::宋代：王安石::文章晋康乐，经术汉公孙。旧秩疑丞贵，前功保傅尊。传呼犹在耳，会哭已填门。萧瑟城南路，鸣笳上九原。
遇旅鹤::唐代：孙昌胤::灵鹤产绝境，昂昂无与俦。群飞沧海曙，一叫云山秋。野性方自得，人寰何所求。时因戏祥风，偶尔来中州。中州帝王宅，园沼深且幽。希君惠稻粱，欲并离丹丘。不然奋飞去，将适汗漫游。肯作池上鹜，年年空沉浮。
明妃曲::明代：李云龙::汉使南还未及春，单于别部寇西秦。将军不用临河战，犹有长门玉貌人。
梅花集句 其二十六::宋代：李龏::一方明月可中庭，坐见年芳忆帝京。宿客尽眠眠不得，半山寒色与春争。
金天观感怀::明代：蒋薰::琼宫龙尾北，灏气肃金天。别岛藏槐国，流霞引隺年。玉棺无墓土，丹灶但寒烟。王子吹笙去，阿千空望仙。
李丞相纲生朝三首::宋代：张元干::戡乱登廊庙，群公数靖康。一身轻去就，百口恃安强。天意非难见，人情漫自凉。殷勤酌周斗，矍铄更鹰扬。
白日::宋代：李复::白日悬虚空，春秋变寒暄。但流地上影，不照地下魂。惨惨暗陋巷，炎炎曜荜门。浮生荡无根，万古悲黄昏。
独漉篇::明代：于慎行::独漉独漉，山深水曲。水曲回桡，山深折轴。黄鹄高飞，横绝四极。欲往从之，恨无羽翼。转蓬离根，随风飞翻。游子不归，慆此华年。骐骥不驾，谁别逸足。璞石不分，谁知良玉。利剑在掌，可以割犀。全身忘国，安用臣为。龙欲上天，势须浮云。岂无蹇修，不可以群。
绕佛阁::清代：陈匪石::霁霞照晚。波翠草碧，残画溪馆。香径泥软。旧巢认否，殷勤问来燕。岫云又展。环顾四野，车过尘满。归路辽远。更堪雨雨风风占春半。绣幄去天尺，夜永通明章几荐。勾起暗愁，鹃声闻楚岸。怕过了清明，番信轻换。好花谁见。但梦想当年，相映人面。绕珍丛、醉飞千盏。
水调歌头 其二 春夜郝雪海侍御自都门还，过邸中::明代：梁清标::把袂东风里，斜日驻青骢。携来天上春色、慰我客途穷。夜话旧游燕市，惆怅河山已邈，聚散酒垆中。抵掌论今古，尘世几英雄。剪银烛，歌白雪，调谁同。怜君国士，十载蓑笠尚飘蓬。犹是当年河朔，慷慨风流未坠，领袖有诸公。且共樽前醉，心事托飞鸿。
送征江倅朱克正赴京师::明代：程本立::骑马出城官路长，滇池风雪正茫茫。北来地气符王化，南下天兵克鬼方。土鼓污樽皆礼乐，毡裘椎髻已冠裳。重来莫道边庭远，父老思君意不忘。
山阁晚秋::唐代：李世民::山亭秋色满，岩牖凉风度。疏兰尚染烟，残菊犹承露。古石衣新苔，新巢封古树。历览情无极，咫尺轮光暮。
南岳九真歌题寿宁冲和阁::宋代：白玉蟾::笑携魏王大瓠落，往观洞庭张帝乐。醉骑八风访广漠，九天之上无南岳。我寻九贡诮冥寞，乱云深中涌楼阁。玉帝苦诏陈兴明，双童前吹紫鸾笙。尹君道全骖后尘，先殿后卫森火铃。皓首惠度其姓陈，却立虹桥叫霜鹰。施友粲然索天笑，露冷松寒月华皎。无人为呼张法要，万山猿啼夜虎啸。张复有若如珍少，炼得身形成鹤瘦。我今只忆徐灵期，嗽炼华池灌玉芝。天柱峰头凤邓郁，旦旦黄芽饲白龟。玉仙灵舆昔无期，想跨九凤衣羽衣。香火在帝去已久，玉笥亦九门亦九。坛上仙翁何仙良，为问渺茫再来否。朝粤暮梧傥可到，泠然来此同楼居。
题蓟州汤泉::明代：王妃::塞外风霜冻异常，水池何事旷如汤。溶溶一脉流今古，不为人间洗冷肠。
上张丞相十首 其三::宋代：张元干::活国勋奇甚，平戎志未衰。肯从时论屈，自许世人知。豹尾遥临镇，蝉冠暂祝釐。天将擒颉利，露布舍公谁。
以夜阑更秉烛相对如梦寐分韵得梦字::元代：顾瑛::凉风振林木，恻恻初寒动。肃客桃花源，张筵鸣玉洞。落日照金樽，飞雪栖画栋。谈玄味妙理，谑笑杂微讽。取琴雪巢弹，共听金石弄。嘉会固难并，聚散恍春梦。明发大江舟，天阔孤鸿送。
菩萨蛮 其三 即事，寄鹤友。用韦端己韵::当代：魏元旷::迟迟钟鼓催平乐。缁尘重染秋衫薄。扶梦过红桥。酒帘云外招。猩屏开六曲。怕向罗浮宿。珍重碧桃枝。阮郎何日归。
伤时（一作郑遨诗）::唐代：杜光庭::帆力劈开沧海浪，马蹄踏破乱山青。浮名浮利过于酒，醉得人心死不醒。
严子陵祠::明代：顾璘::垂纶客去今千载，犹见高台对碧流。几户蓬茅馀凤种，万方戈甲一羊裘。天空大泽星辰动，露下秋山草木愁。岂料平生逃绂冕，却遗名姓在乡州。
渔父::元代：吴镇::极浦遥看两岸斜。碧波微影弄晴霞。孤舟小，去无涯。那个汀洲不是家。
戏作呈广心::宋代：洪朋::清樽歌舞影徘徊，谁唤逃禅苏晋来。我自木人人桃李，黄蜂紫蝶莫惊猜。
题肤功雅奏图::明代：释通岸::笑拥貔貅百万师，陈前重睹受降时。风云壮护明王诏，日月光悬大将旗。庙算等閒空羯塞，天威只尺对龙墀。赤松游首功成后，岂负匡山旧社期。
午夜舟中暴雨::明代：释今无::阴霾结就笑天吴，众壑风鸣夜未徂。电划雷从头上过，雨来人似瓮中呼。野航支漏唯孤簟，沧海浮珠有画图。想见微明云欲曙，水痕处处隐平芜。
又读平泉花木记 其一::宋代：文彦博::历览平泉记，文饶性苦奢。如何伊上墅，多是日南花。美荫皆奇树，清芬悉异葩。安知桃李盛，不及晋公家。
挽林敬之::宋代：薛师石::闭门常读易，遁世意如何。有酒可消闷，无阶不种莎。閒时寻旧友，月夜步新河。我亦逃名者，题碑愧尔多。
颂古二十四首::宋代：释胜::展事无回互，投机通一线。洞山无眼筋，入地狱如箭。
清风亭::明代：邓云霄::夜来坐虚亭，蘋末微风起。金波摇素练，江上月千里。何处采莲归，歌声传渌水。更有扁舟人，濯足月明里。茶烟飞一缕，知是天随子。
资深和光求颂::宋代：释印肃::同心实步叩南泉，云节空岩廓杳然。一室清风千古意，自非声色问玄玄。
绍兴以后祀感生帝十六首::隋代：佚名::术牙锵鸣，肃容声精。交神之闰，罔敢弗诚。设洗于阼，疊水惟清。兴以致洁，感通神明。
寄竺隐和上 其一::明代：释妙声::两街都录有司存，共喜吾家得辨臻。辅教有书勤献纳，洗光佛日荷尧仁。
塞上曲五首 其三::元代：乃贤::双鬟小女玉娟娟，自卷毡帘出帐前。忽见一枝长十八，折来簪在帽檐边。
庆元庚申二月药局书满七月还涧上嘉泰元年秋入吴试罢冬暮得阙而归今五年矣 其六::宋代：韩淲::儿女长须婚嫁，朋友来须应酬。应酬重费青眼，婚嫁未了白头。
题和弟所居桐树::宋代：刘敞::卜隐谢林薮，考槃寄闾里。嘉树为我徒，清风濯尘耳。手披漆园书，身拟长梧子。穷秋忽感悲，埽榻且欢喜。
上张舍人::唐代：方干::海内芳声谁可并，承家三代相门深。剖符已副东人望，援笔曾传圣主心。此地清廉惟饮水，四方焦热待为霖。他年莫学鸱夷子，远泛扁舟用铸金。
拗岭::清代：徐荣::积翠远成岭，瞻高近无路。蚁穿方右旋，螺盘忽左顾。层冰惨不春，亭午冻犹冱。倚天石僵立，拂地云暗度。溪深下闻声，竹密上防露。三休惜双屐，一让枉百步。平生与世拗，兹行若予悟。江湖胡不归，戎马正多故。
八坼夜泊::明代：郭谏臣::笠泽停桡处，村醪不醉人。樽前烛影坠，岸上柝声频。渐觉家山近，休嫌客路贫。夜来风雨急，疑是妒芳辰。
閒居偶成::明代：王世贞::偶然吏事简，地寂春风偏。小类山中日，因窥静者年。啼莺狎久坐，垂柳伴三眠。却笑陶徵士，犹烦山海编。
雨 其四::清代：弘历::添些红树明晨景，展却新图此际閒。秋狝将完促归辔，留看塞上米家山。
杨柳枝九首 其八::清代：陈匪石::依旧烟笼十里堤。曲池弥望草萋萋。多情为我歌金缕，半属城乌半埭鸡。
伴梅菊::明代：夏原吉::每羡寒梅独擅名，谁知黄菊也峥嵘。篱边墙角秋冬景，雪际霜馀金玉英。晚节暂违元亮约，岁寒同结老逋盟。寄言松竹休相妒，三友何妨四友并。
忆旧游::宋代：杨泽民::念区区远宦，带月侵晨，燃烛中宵。有昔曾游遍，过三湘下浙，二水通潇。小舟暂辍兰棹，赢马复鞭摇。但旧日雄图，平生壮气，往往潜消。迢迢。向年事，记艳质平堤，曾共听镳。醉□游沙市，被疏狂伴侣，期暮相招。怎知后约难再，牛女隔星桥。待远结双成，他时去窃千岁桃。
挽冯户曹::宋代：华镇::干禄名虽啬，承家实自肥。身全五福美，数过百年稀。有裕居清世，何嗟掩夜扉。芝兰更盈畹，指日见光辉。
为杨应宁题夏太卿墨竹::明代：吴宽::舍人好画谁与俦，子美诗中之刘侯。凤池退食多清暇，每抱缣楮从人求。昨者开筵宴宾客，四壁彷佛横沧洲。酒酣指点到修竹，数竿倒拂湘江秋。清风翛翛刷翠羽，孤凤欲下中堂游。乃知夏卿妙笔墨，奇态纵横才顷刻。歘然令我走避之，仰面分明堕崖石。纷纷真赝不可知，我意是竹皆堪诗。试看北地苦难得，此种数尺青垂垂。舍人好画兼好奇，明日南行过九疑。扁舟夜静月初出，想对楚人歌竹枝。
虎鼻石::清代：黄毓祺::石虎踞当途，鼻孔谁能共。倘遇苏子瞻，缩为怪石供。
辞灵康庙留题::宋代：刘坦之::木落天高庙妥灵，去来潮汐绕山青。年登民俗饶怡乐，海近蛟虯入杳冥。万里一身头既白，清樽三奠德惟馨。出门更合烧沈炷，青草连云接洞庭。
送竹轩归越::宋代：赵汝绩::东风隔岸击归航，怕送君行重忆乡。为探山台墙下柳，新来添得几丝黄。
喜晴::清代：朱霈::外病兼旬雨复浓，闻晴喜欲步村东。双松齐出平林上，一鹭孤明野水中。斜插竹竿扶柳起，尽挑莎草使渠通。数声山雀闲庭晚，添得园榴叶几丛。
水龙吟·辛未。一九三一年。题张纯初《笔花草堂词》，依稼轩体::近代：黄咏雩::问谁忒是风流，当年那不思张绪。攀条惜别，柳腰消瘦，为君回舞。零落而今，风尘箫笛，江关词赋。拼歌前酒畔，香迷醉殢，寻不见，花深处。芳草天涯迟暮。折芳馨、更将谁与。鹿蕉梦影，莺花心事，暗消弦柱。斜照无言，青山欲笑，倚肩闲伫。又春镫燕子，商量宫徵，对蛾眉语。
赠禅者::宋代：陈襄::昔年曾到此山中，正见山花满砌红。今日花开还照眼，分明见处本来同。
鹧鸪天（丁已除夕）::宋代：赵师侠::爆竹声中岁又除。顿回和气满寰区。春见解绿江南树，不与人间染白须。残蜡烛，旧桃符。宁辞末后饮屠苏。归欤幸有园林胜，次第花开可自娱。
春兴::明代：区怀年::曲池新水戏纤鳞，琐尾谁怜涸辙人。愁雨一窗花气损，暖风千结柳容伸。菑畴待展耕烟镈，里闬还馀漉酒巾。莫引素琴翻白雪，恐惊巢燕落香尘。
冬日长安感志寄献虢州崔郎中二十韵::唐代：韦庄::帝里无成久滞淹，别家三度见新蟾。郄诜丹桂无人指，阮籍青襟有泪沾。溪上却思云满屋，镜中惟怕雪生髯。病如原宪谁能疗，蹇似刘桢岂用占。雾雨十年同隐遁，风雷何日振沈潜。吁嗟每被更声引，歌咏还因酒思添。客舍正甘愁寂寂，郡楼遥想醉恹恹。已闻铃阁悬新诏，即向纶闱副具瞻。济物便同川上楫，慰心还似邑中黔。观星始觉中郎贵，问俗方知太守廉。宅后绿波栖画鹢，马前红袖簇丹襜.闲招好客斟香蚁，闷对琼花咏散盐。积冻慢封寒溜细，暮云高拔远峰尖。讼堂无事冰生印，水榭高吟月透帘。松下围棋期褚胤，笔头飞箭荐陶谦。未知匣剑何时跃，但恐铅刀不再铦。虽有远心长拥篲，耻将新剑学编苫。才惊素节移铜律，又见玄冥变玉签。百口似萍依广岸，一身如燕恋高檐。如今正困风波力，更向人中问宋纤。
飞鸿亭::宋代：李昭玘::平野浩空阔，危甍兀岧峣。腊尽风日好，春回冰雪消。朱弦试挥手，度响何翛翛。此意复谁共，古人今寂寥。眷彼泽中鸿，欻起如回飙。悠然薄天末，去去不可招。愧无双羽翰，万里同飘飖。人生本萧散，知虑劳煎烧。恈恈觇声利，伛偻随纷嚣。安知出世间，造适皆逍遥。帝乡果何在，久愿追松乔。行歌归去来，五斗空折腰。
虞美人（二日小雨达旦，西园独卧，寒甚不能寐，时窗前梨花将谢）::宋代：叶梦得::数声微雨风惊晓，烛影欹残照。客愁不奈五更寒。明日梨花开尽、有谁看。追寻犹记清明近。为向花前问。东风正使解欺侬。不道花应有恨、也匆匆。
涤斋::宋代：赵雷::想象盘铭号涤斋，涤斋端得苦安排。清清流出源头水，浴德澄清未有涯。
无题::当代：姚佳::家住北辰宫，淩宵两袖风。诗书忘我外，歌哭与人同。天地无非客，传闻亡是公。此间游戏耳，随处可飘篷。
鹧鸪天 其三 心苦::当代：黄绮::回首时艰更耻归。十年作客复奚疑。常惭沉梦如耽酒，不信多情为学诗。爱与憎，是和非。岂无标准任人为。春寒谁识雄心苦，片片飞花似战衣。
建宁儒士朱公::元代：刘麟瑞::身披薜荔去琼琚，递递南来八使车。人隐考亭春自远，马嘶春水难谁纾。好扶名义垂千载，不把衣冠辱四书。为守彝伦先训在，洁身珍重返吾初。
羁旅无聊自嘲::未知：陈昂::世态久方见，人生已浪过。长鸣学蜀帝，善泪像湘娥。雨掩春山重，江埋宿雾多。紫貂裘敝尽，季子不归何。
东湖草堂::明代：尹台::我爱东湖湖上居，奇山合沓在门除。径开蒋诩僻还似，宅效王维胜亦如。渚曲秋风群泽雁，槎头春雨聚湘鱼。捲帘终日琴书里，天色云光相映虚。
浣溪沙·席上赠楚守田待制小鬟::宋代：苏轼::学画鸦儿正妙年，阳城下蔡困嫣然。凭君莫唱短因缘。雾帐吹笙香嫋嫋，霜庭按舞月娟娟。曲终红袖落双缠。
候汤总兵不至三首 其一::明代：李时勉::闻道征骖夜未休，今朝可到泰安州。迟回欲候论心思，河上扁舟难久留。
喜鸾公自蜀归::唐代：李洞::禁院对生台，寻师到绿槐。寺高猿看讲，钟动鸟知斋。扫石月盈帚，滤泉花满筛。归来逢圣节，吟步上尧阶。
客中除夕::明代：袁凯::今夕为何夕，他乡说故乡。看人儿女大，为客岁年长。戎马无休歇，关山正渺茫。一杯柏叶酒，未敌泪千行。
清江引·梦回昼长帘半卷::元代：钱霖::梦回昼长帘半卷。门掩荼縻院，蛛丝挂柳棉，燕嘴粘花片，啼莺一声春去远。
江南送李明府入关::唐代：韦庄::雨花烟柳傍江村，流落天涯酒一樽。分首不辞多下泪，回头唯恐更消魂。我为孟馆三千客，君继宁王五代孙。正是中兴磐石重，莫将憔悴入都门。
太虚上人以所注定山种树诗见寄喜而赋此兼稿呈定山::明代：陈献章::四十年前从事劳，老来万首放诗豪。这回种树心全了，若个山僧眼总高。尖送定山居寺近，音来南海与神交。白莲不结杨州祖，宾主依然是远陶。
荆溪即事::宋代：蔡戡::我爱荆溪拟卜居，万家人物在蓬壶。湖光潋滟新磨镜，山色葱茏罨画图。顾渚茶甘风袂爽，石亭梅老月轮孤。功名已矣君休问，一舸从教寄五湖。
点绛唇::宋代：米友仁::浩渺湖天，酒浮黄菊携佳侣。淡烟疏雨。去鲁方怀土。倾盖相逢，引满哦奇语。山围处。兕觥频举。不醉君无去。
读维新录::明代：郑善夫::日下金鸡出绛銮，皇皇天语万方看。喜闻圣主兴周道，竟使苍生起谢安。云捧翠旂含五色，草生屈轶指群奸。早时抱志投簪客，独向沧溟把钓竿。
次儿栋代运北征 其一::清代：顾永年::天子方自将，临边极西域。一挥百万师，灭此而朝食。转饷出关中，士不苦饥色。我沐浩荡恩，愿竭疆场力。马革可裹尸，行行何所怵。忽闻先慈讣，一恸气欲塞。四体软如绵，性命在呼吸。官符火速催，同伴相促逼。有儿立身旁，垂头但哭泣。长跪前致词，此行是儿职。巾帼且从军，须眉宁弗及。结束弃儒冠，弓刀亲自执。跃马去无踪，路旁心恻恻。望眼远莫穷，吞声独归宅。
虞美人::当代：张崇光::百年岁月愁中过。无奈摊书卧。谁知入梦更伤心。几度梦回铅泪湿重衾。闲将往事重追忆。哀乐殊今昔。劳生栗陆未曾休。可信萱苏能释我烦忧。
闻顾子重过五亩山自杭归款叙数日::明代：雪江秀公::桐花吹雨惜残春，满地江湖见隐沦。短笠轻舟终远去，白云春草唤愁新。画牛事已知弘景，学稼心常忆子真。山月一樽谈未了，夜深犹照病闲人。
太学落成二首 其一::宋代：周紫芝::偃革逢华旦，三雍识汉仪。明伦先太学，首善自京师。圣主脩文日，诸生望幸时。宸奎在轮奂，万目仰宏规。
赤崖山读书处口占二首 其二::清代：张鹏翮::报国丹忱尽，残年致政还。秋风思故里，晴里爱家山。知止心能静，无机意自闲。归来相聚首，免老别离难。
欧水部招同张太学刘大理顾司勋夜集徐园迟李临淮不至同用心字二首 其二::明代：胡应麟::名园仍北郭，小径入东林。地忆先皇赐，天回上客吟。当尊荷芰色，满座薜萝心。冉冉长安月，飞光下翠岑。
古调笑令::明代：陆宝::竹坞，竹坞，坐荫空阶无数。有时弄影斜阳，个字淋漓短墙。墙短，墙短，分得秋声一半。
送蒋道林诸君登钓台依石翁师韵二首 其二::明代：湛若水::腊去春来年复年，江春钓石也成穿。急流勇退谁堪麈，似我前身亦姓钱。
鹊踏枝 其五 和冯延巳::近代：顾随::眼尾眉梢心共许。销得芳时，尽逐东流去。爱惜青春徒谩语。可怜早被青春误。垂柳一丝还一缕。每到春来，遮断门前路。莫问新来肠断处。旧时肠断君知否。
昉著灸数朝废吟累日继披佳会莫菲睚声亦贡七::宋代：李昉::行年已老擬何如，手植园林十亩余。婢仆尽能修药饵，儿孙亲教读经书。趋时徇俗诚为拙，守道安身未必疏。惟望多情蓬岛客，偷闲时访野人居。
采菱曲二首 其一::明代：蒋山卿::鹜舲乘滉漾，弭棹弄涟漪。拾叶萦荷盖，牵丝乱荇枝。比镜那能照，为盘讵易持。望美徒延伫，日暮重相思。
寄雪悟禅师::明代：释函是::忻逢空谷竟忘年，回首鸾溪在目前。阅世暂浮沧海远，避人终逐草堂偏。凋伤骨肉难为老，俯仰云山只是禅。千里肯同牛粪火，数行应为巨灵先。
次韵酬铦上人二首::宋代：张镃::孰知苾蒭流，而能建安作。灯檠味隽永，曾不带葵藿。已撞禅月钟，请振普公铎。从伊哑羊呼，高厚中沃若。
题春山瑞霭画扇::元代：张羽::莺啼山雨歇，前川绿正繁。人家在深树，鸡犬尽无喧。澹澹流水意，依依田父言。即此堪结庐，可以傲华轩。
采菖蒲作::明代：屈大均::菖蒲何葑茸，郁生南涧曲。三花凌紫烟，九节削青玉。采采临寒泉，因以濯吾足。死生虽已齐，长年亦所欲。仙人安期子，与尔聊餐服。
赏桂::宋代：任希夷::人间植物月中根，碧树分敷散宝熏。自是庄严等金粟，不将妖艳比红裙。
和阮亭姑苏怀古::清代：邓汉仪::旌甲喧传槜李师，空江一夕恸鸱夷。遂教石室无句践，谁羡黄金铸范蠡。麋鹿草荒余旧梦，蛟龙春尽起哀丝。漫夸越士归如锦，不记称臣请妾时。
孤山即事::元代：张雨::笑抚湖山迹易陈，先贤祠宇一番新。玉鱼蔓草多无主，白鹄秋天迥有神。曲港穿冲花外骑，赤阑扶约水边人。冈头□□枯梅蘖，独是先生肺腑亲。
寄送侄孙鸿胪定鼎 其四::明代：王世贞::金马门前无限春，岁星何处不藏身。明年社肉初颁后，可向天涯忆远臣。
读杜工部集有感五首 其四::清代：吴妍因::小吏面摇求食尾，富儿门暴报恩鳃。妄传白酒戕诗圣，几见黄金铸赋才。身后偏多风雅附，樯边惟是饿乌来。可怜南海珊瑚树，的的殷红向日开。
水龙吟（为陈坂种玉庄作·题据花庵词选补）::宋代：马子严::买庄为贮梅花，玉妃一万森庭户。古来词客，比方不类，可怜毫褚。谁扫尘凡，独超物表，神仙中取。是昆丘标致，射山风骨，除此外、吾谁与。九酝醍醐雪乳。和金盘、月边清露。寿阳骄騃，单于疏贱，不堪充数。弄玉排箫，许琼挥拍，兹从中兴以来绝妙词选卷六改，胎禽飞舞。待先生，披着羊裘鹤氅，作园林主。
以花枝好处安详折酒盏满时撋就持为韵赠徐了::宋代：陈文蔚::春来凡草木，开处总成花。东皇本无心，世人徒尔夸。我爱花中王，矫矫出群姿。非不爱桃李，桃李多繁枝。寄主折花人，半开化正好。折到离披时，翻成被花恼。共纱在色香，他在精神处。不惯识花人，未肯轻分付。一放无风雨，花枝报平安。白花须惜枝，容易莫伤残。兰薰可以佩，幽人撷其芳。红紫时所竞，安得细推详。白面谁家郎，逢花便攀拍。言会折花枝，折花人更别。曲蘖有工夫，气味独醇厚。欲酿胸中春，岂可樽无酒。座上尝春风，客来同把盏。妙处我独知，醺然面生暖。浅深存斟酌，杯行不须满。即满须持之，不持惧招损。香液喷瓮面，红光浮满卮。此为最佳处，亦是极难时。杯深不可把，俯身为渠撋。淋浪莫沾衣，操纵得其权。有客太诗狂，斗酒约相就。那识半醺时，春风满怀袖。我有酒一壶，酝酿颇得宜。饮这痊沈痾，赠子聊以持。
密友花::宋代：杨巽斋::黄花端逼菊花真，朵朵相迎意更亲。情似春浓非淡泊，何妨呼酒对佳宾。
惜芳春·秋望::元代：乔吉::千山落叶岩岩瘦，百尺危阑寸寸愁。有人独倚晚妆楼。楼外柳，眉暗不禁秋。
和俞仲素太博游茅山二首·宿明真观::宋代：苏颂::平林行尽到岩扃，一昔恬然道味生。爽籁远随林谷响，飞云时拂栋梁轻。间倾仙斝流琼液，高论神方鍊日精。更想真游成不寐，坐听松韵到黎明。
大江东去 寿恽东阳丁亥正月十三日生推命者丙戌算因戏及之::元代：吴景奎::东阳老子，问天公、乞得两番六十。初度孟陬春未到，却算去年丙戌。火树银花，先开三夜，照耀维摩室。祇园树下，争看无量寿佛。人道双岘峰头，乾坤清气，钟此弥天释。挂锡丛林三十载，玉检芝泥犹湿。岭上白云，尽堪怡悦，恐被风吹出。法身强健，摩挲时问铜狄。
楼居玩月偶成::明代：朱同::岑楼乃面西，不知观月出。但怪窗外山，皱文何历历。倚栏夜向分，疲极暂偃息。梦破五更寒，满楼映虚白。呼童急开牖，当檐挂圆璧。清气洒襟怀，皎月侵床席。半轮渐衔山，须臾尽倾没。遥天空明际，四山已如墨。佳景不可留，难得良易失。长笛忽一声，唤起东方白。
寄临淮蒋使君::宋代：胡宿::汉台分刺辍名臣，隼旆还临磬水滨。殿石乍辞龙尾远，印鞶初结兽头新。贯花佛会连香刹，种杏仙阴接宝邻。荆府依刘心未获，却怜驯鹿伴行春。
过滁州马上口号寄陈廷器::明代：杨士奇::长忆礼闱同事日，锦筵官烛夜论文。过城不见匆匆去，回首滁山隔片云。
游大泽山::清代：李森先::九年未上九青巅，清梦时时岩壑前。绝巘芙蓉终不改，幽岩松栝故依然。风驱涧底云归驶，雨洗峰头月到先。是处色声皆旧侣，狂歌宁禁酒如泉。
登小姑山寻云台山::明代：陈用原::屹立孤峰势一拳，神工造化不知年。江涛俯瞰下无地，云气上浮高近天。南去山从庐阜出，北来地与宿松连。入村几处堪图画，茅屋依稀桑柘烟。
绝句三首::宋代：张耒::照水轻明杨柳芽，隔林相映占巢鸦。东风香草城边路，到处人家尽是花。
留题天目尊师，并题苍古诗卷::元代：张昱::苍古仰闻君一语，当时岩壑顿生春。承恩屡入九重殿，出对尝先十七人。中使饭传诸宝器，内庭坐赐杂花茵。自天沛泽诚稀遇，拜舞还山洗幻尘。
寿韩尚书::宋代：李商叟::灵峰高映玉溪光，花草时薰知见香。未用胡麻金椀饭，且浮昌歜碧霞觞。松棂照北尘埃无，涧水流南气象长。舞鹤独知千岁永，风云犹欲会明良。
闺情::唐代：郑虔::银钥开香阁，金台照夜灯。长征君自惯，独卧妾何曾。
茉莉花三绝句 其一::宋代：王庭圭::纤云捲尽日西流，人在瑶池宴未休。王母欲归香满路，晓风吹下玉搔头。
贾浪仙故里::清代：夏孙桐::落叶长安道，来寻岛佛乡。村萦流水碧，山对夕阳黄。冠盖纷如此，文章冷不妨。千秋一洒泪，泉菊荐何方。
再奉和御制诗::明代：王汝玉::天开图画烟霞间，仰瞻阊阖虎豹关。如来法王驻幢节，大启胜会同灵山。黄旗紫盖茏葱起，龙盘虎踞临江水。花城近接凤城东，金殿红楼碧霄里。宝花座上辩悬河，法海晴翻百丈波。八极神王来拱护，九天星斗共森罗。敷扬至理开冥昧，阴翊皇纲转昭代。信知随处即真如，大道本来无定在。世人惟识色非空，未解根源空色同。烈火自在清水底，轻尘忽染宝光中。遂将事物论成毁，昧却无中有真体。春来花卉满郊原，眼界莫分红与紫。百年贸贸成迷惑，身世焉知脱徽纆。幸逢圣主开太平，玉帛梯航朝上国。法王来自金天西，弘宣大法醒昏迷。要令化雨沾庶类，柳枝水贮青玻瓈。只今祇园是灵谷，祥云佳气常辉煜。昙花飞堕半空来，大地山川总芬馥。时时法界出荣光，照见原野晴茫茫。又看宝塔现神影，綵翠焕发花间廊。龙驾躬临天咫尺，回銮每待西林夕。河清海晏圣情欢，长日从容多暇隙。湛然止水澄灵台，红莲不染秋江埃。鸾腾凤舞御宸翰，煌煌日月中天开。揭之丈室龙光绕，玉户琼窗相皎皎。万年长镇法王居，臣民永乐春台晓。
饮沈都曹家梅花下::宋代：周紫芝::去年夜走山百盘，山中飞雪朝漫漫。不知春向梦中尽，更有梅花醉后看。今年冬温寒力软，春入梅梢已堪剪。插花重饮故人樽，犹得一枝供细撚。岂知丛棘避戈鋋，还对粉香惊婉娈。花前楚客狂欲颠，月下吴牛空自喘。明年尚恐贼连营，零落肯教花满眼。只今犹可醉馀香，杯行到君莫嫌满。
和郭杏冈秋日漫兴十二首 其九::明代：孙承恩::喜看残暑退，短景日行西。兀坐偏神爽，冥心与道栖。风轻蛛葺网，雨过蚓蟠泥。诗拙惭人看，唯应僻处题。
有僧欲礼清凉而未决来索予诗戏书四绝句 其二::明代：李流芳::闻道边风最苦寒，风头起处欲行难。中台积雪深无路，处处封门不出看。
禅人并化主写真求赞 其三六四::宋代：释正觉::疏齿如鲵，皴皮若鸡。万机顿削，一句全提。湛存性海阔，圆明心月低。有信风雷还破蛰，无言桃李自成蹊。
盂兰会::清代：林启东::一年一度饱秋风，不信森罗路可通。欲把双星较离合，地中天上将毋同。纷纷铙鼓法场开，滞魄羁魂杂沓来。新故何须分小大，总教解脱到泉台。河灯齐放散馀青，为怯昏黄隔杳冥。我道暗飞能自照，阴燐毕竟是流萤。一出钟馗跳掷忙，陡然殴逐出他方。料知鬼更揶揄笑，醉饱原来有散场。按日轮开不夜城，梨园歌唱一声声。怪鸱啄屋群飞去，何处飞灰月半明。救母真诚解倒悬，挑经步步上西天。是谁踵事增华者，数典依稀说目莲。屠门大嚼夜深时，肉作林兮酒作池。鬼亦尽情拚一醉，胜将饥饱仗孙儿。生前施舍一钱难，死后香花尚博欢。等是无家茕独子，请君随意恤孤寒。
贺平江伯陈竹泉总戎两广奏功::明代：湛若水::平江恭襄代有名，赋诗横槊不谈兵。百年文武传家学，经略元戎始有成。
寿宇祥侄七十一::明代：黄公辅::分得竹林逸士居，祥云林际卷还舒。三春万紫千红候，六矢双谐七袟馀。涧溪翛然黄发伴，机神犹自壮年如。不须分外寻娱境，膝下有人舞彩裾。
道井陉有感::明代：孟洋::东归石径入云斜，险阻千年事可嗟。松柏森森韩信庙，山河渺渺沛公家。王齐实召游云梦，为汉虚劳问左车。惆怅英雄心事在，乌啼秋树堕岩花。
移居蓬罗七绝 其三::明代：郭之奇::冥思已觉生如梦，回首方知色是空。一室萧然山水内，海涛随意出松风。
和渊上人爱松吟::元代：朱希晦::众木与时谢，孤松自寒色。深根远莫移，老干益堪惜。溪南有馀地，尘外颇幽寂。手种一万枝，心期二千尺。风云歘交会，雨露浸生息。他日此盘桓，清阴覆泉石。
因事示众::宋代：释重顯::寄從远方来，遗我径寸璧。中有四箇字，字字无人识。清涵鲸海宽。冷射蟾轮窄。今朝呈似看，请道末后句。
偈颂一百二十三首 其五十九::宋代：释祖钦::修造工夫已辨，龙神土地亦安。因甚水云来往，尚如月晓星残。
县斋读书（在阳山作）::唐代：韩愈::出宰山水县，读书松桂林。萧条捐末事，邂逅得初心。哀狖醒俗耳，清泉洁尘襟。诗成有共赋，酒熟无孤斟。青竹时默钓，白云日幽寻。南方本多毒，北客恒惧侵。谪谴甘自守，滞留愧难任。投章类缟带，伫答逾兼金。
晓::唐代：徐寅::水尽铜龙滴渐微，景阳钟动梦魂飞。潼关鸡唱促归骑，金殿烛残求御衣。窗下寒机犹自织，梁间栖燕欲双飞。羲和晴耸扶桑辔，借与寰瀛看早晖。
黎秘书刘观察刘金吾丘计部李环卫周明府康茅朱三山人出饯即席赋 其一::明代：胡应麟::骏骨黄金且未哀，飘然裘马赋归来。河梁日暮骊歌发，回首高天郭隗台。
题杨诚斋南海集二首 其一::宋代：袁说友::君侯大雅姿，万态归物色。商略南海句，以心不以迹。试吐胸中奇，如臂指运力。今推王扬贤，童子漫雕刻。
送周武选外补广东大参::明代：沈鍊::珥笔中郎署，知君意气雄。坐移芳桂月，参驭紫薇风。鼓枻三江外，看花百粤中。太平官事简，慎勿立奇功。
残月::明代：朱诚泳::嫦娥倦梳掠，销瘦不如前。镜面半收匣，弓眉初下弦。影随更漏尽，光并晓星悬。不用频嗟感，盈亏理自然。
如果::近代：席慕容::四季可以安排得极为暗淡 如果太阳愿意 人生可以安排得极为寂寞 如果爱情愿意 我可以永不再出现 如果你愿意 除了对你的思念 亲人和朋友 我一无长物 然而 如果你愿意 我将立即使思念枯萎 断落 如果你愿意 我将 把每一个河流都切断 让荒芜干涸延伸到无穷远 今生今世 永不再将你想起 除了 除了在有些个 因落泪而湿润的夜里 如果 如果你愿意
次韵答鹅湖费公::明代：邵宝::清时谁敢爱深山，风雨应惭厦万间。东国尽容原宪病，西京犹放涑翁閒。诗传秘阁歌盈耳，药进慈闱笑强颜。乌鸟情真天鉴在，一封已达九重关。
浣溪沙::宋代：佚名::水净烟闲不染尘。小山斜卧几枝春。夜寒香惹一溪云。粉淡朱轻妆未了，十分孤迥好精神。为伊清瘦却愁人。
木亭发后用前韵寄之 其二::明代：费宏::吟社同推老作家，珍函题处字如鸦。一尊未尽淹留兴，秋晚方看菊有花。
送宗泰住成都正法院四首::宋代：郭印::道人活计等虚空，城郭山林处处通。随缘应现水中月，万壑千潭一照同。
禅定指迷歌::宋代：张伯端::如来禅性如水，体静风波自止。兴居湛湛常清，不独坐时方是。今人静坐取证，不道全在见性。性於见里若明，见向性中自定。定成慧用无穷，是名诸佛神通。几欲究其体用，但见十方虚空。空中杳无一物，亦无希夷恍惚。希恍既不可寻，寻之却成乖失。只此乖失两字，不可执为凭据。本心尚乃如空，岂有得失能所。但将万法遣除，遣令净尽无馀。豁然圆明自现，便与诸佛无殊。色身为我桎梏，且恁和光混俗。举动一切无心，争甚是非荣辱。生身只是寄居，逆旅主号毗卢。毗卢不来不去，乃知生灭无馀。或问毗卢何似，只为有相不是。眼前叶叶尘尘，尘叶非同非异。况此尘尘叶叶，个个释迦迦叶。异则万籁皆鸣，同则一风都摄。若要认得摩尼，莫道得法方知。有病用他药疗，病差药更何施。心迷须假法照，心悟法更不要。又如昏镜得磨，痕垢自然灭了。本为心法皆妄，故令难尽诸相。诸相离了何如，是名至真无上。若欲庄严佛土，平等行慈救苦。菩提本愿虽深，切莫相中有取。此为福慧双圆，当来授记居先。断常纤尘有染，却於诸佛无缘。翻念凡夫迷执，尽被情爱染习。只为贪著情多，常生胎卵化湿。学道须教猛烈，无情心刚似铁。直饶父母妻儿，又与他人何别。常守一颗圆光，不见可欲思量。万法一时无著，说甚地狱天堂。然后我命在我，空中无升无堕。出没诸佛土中，不离菩提本坐。观音三十二应，我当亦从中证。化现不可思议，尽出逍遥之性。我是无心禅客，凡事不会拣择。昔时一个黑牛，今日浑身总白。有时自歌自笑，傍人道我神少。争知被褐之形，内怀无价之宝。更若见我谈空，恰似囫囵吞枣。此法唯佛能知，凡愚岂解相表。兼有修禅上人，只学闹口合唇。夸我问答敏急，却元不识主人。盖是寻枝摘叶，不解穷究本根，得根枝叶自茂，无根枝叶难存。便逞已握灵珠，转於人我难除。与我灵源妙觉，远隔千里之殊。此辈可伤可笑，空说积年学道。心高不肯问人，枉使一生虚老。乃是愚迷钝根，邪见业重为因。若向此生不悟，后世争免沉沦。
病中口占::清代：张洵佳::劳劳车马悔风尘，况复风尘抱病身。梦里不知身是客，喃喃犹唤枕边人。
过吴道士山房四首 其二::明代：王廷陈::塞兑人难语，同尘市可藏。步虚朝振佩，礼斗夜焚香。林长金光草，峰开紫翠房。羞称小山侣，结束事淮王。
咏雀诗::南北朝：沈趍::肌薄少滋腴，色浅非丹翠。不惧越王羞，宁怀秦后珥。傍檐葺寒草，循场啄馀穗。且欣大厦成，焉须鸿鹄志。
北归至庐陵过州学前记认旧游叹同舍之半不在::宋代：曾丰::久落殊乡今始回，学门未改旧崔嵬。交游髭鬓绿成白，斋馆檐楹朱上煤。同舍无多登仕路，连年已半入泉台。阍人怪我面尘土，不道功名心亦灰。
九骚引 其一 感往昔::明代：葛高行文::岁聿莫而历蹇兮，执霜心以为柄。扬真气之馥馥兮，叩寂寞而见性。刷淟涊之流俗兮，佩蕙纕以自解。惊箕伯之袭帏兮，撞我思之悠悠。捧《柏舟》之佳韵兮，魂离披而生愁。持徽音之不二兮，忆两髦之匹俦。览嫠妇之悲赋兮，涕横迸而沾襟。聆露鸡之三唱兮，夜漫漫而思侵。竦余志于天崿兮，佩秋兰而采绿芝。心与愿之不偕兮，遭坎廪而噫嘻。托素怀于白云兮，摭蔓茅于九疑。仰清都之剡剡兮，饮沆瀣而餐露葵。昔妫汭之厘降兮，钦帝命而名垂。乃洽阳之不作兮，道晻晻而日堕。纷吾髟髟有此内美兮，秉钩陈之遗志。良夜忽焉而假寐兮，梦女娲之来惎。列清芬于笔端兮，则秽累而为粹。效前修之矩规兮，樛玄思乎远睟。嘉涂山之蠲思兮，恶褒阎之嘕咥。阅女史其怦怦兮，九折挝而申肆。妎嬛媚之为邮兮，抱太素之天懿。缅先子之丰标兮，心摇摇而如醉。发鬤鬤而局曲兮，树谖而靡寐。精贞函于方寸兮，飞誉冠乎天庭。处奄奄之尘区兮，敢舍志而违经。思英英而内栖兮，驾腾腾而上征。命灵灵而不昧兮，顺天禀而修名。尽中馈之典职兮，调阴教而和羹。思窈窕之汋态兮，饮琼瑶之玉浆。步芳躅其不忘兮，抚角枕而旁徨。
压云亭::宋代：张孝祥::登临多好处，第一压云亭。水作高低白，山分远近青。人家半烟树，客柁满春汀。剩欲留连晚，归时更摘星。
月夜吴舍人过集::明代：黎民衷::向夕群愁起，幽期幸不迷。天垂鳷鹊外，城转凤皇西。翠斝淹宫漏，春星散马蹄。十洲飞梦远，何路问丹梯。
临江仙 其一::明代：杨慎::红尘鞍马红亭路，天涯一望无穷。长安日下楚云东。鸣鞭杨柳陌，分袂杏花丛。离拍易终人易散，佳人玉箸啼红。今宵明月与君同。愁心闻唳鹤，倦寝听归鸿。
海珠::明代：霍与瑕::望望蕊珠宫，银河似有路。汪汪千顷波，孤帆不可渡。
宫词十二首 其八::元代：杨维桢::十二璚楼浸月华，桐花移影上窗纱。檐前不插盐枝竹，卧听金羊引小车。
颂古九十八首::宋代：释印肃::头角完全不住行，沩山独步惊聋盲。牧童未辨牛消息，至今落壍堕深坑。
甲子春日二首 其二::宋代：周紫芝::海棠枝上晓莺啼，栀子花边蛱蝶飞。贪看游蜂偷蕊去，不知双燕得泥归。
杂咏园中果子::宋代：陆游::浆石榴随糕作节，蜡樱桃与酪同时。两株偶向池边种，可喜今年坠折枝。
杨花二首 其二::元代：冯子振::婉娩春风与愿违，悠扬风日暂无辉。不随芳树千林歇，还称游丝百尺飞。梦落吴蚕欺白茧，心随代马恋征衣。凤池踪迹逡巡到，未忍飘零拂钓矶。
深庐学师招看牡丹赋呈::清代：管庭芬::广文官舍如山家，昼静但闻蜂喧衙。海棠开过鹿韭花，香凝宿露光朝霞。护风不用苏幕遮，支以荻帘竹丫叉。我来花正一丛坼，深红色映绛帐纱。看花授与种花诀，栽培谓必先根芽。酝酿当令气深厚，扶持莫任枝欹斜。开虽迟暮后众卉，品自稳重殊凡葩。还须得意无矜夸，我闻师言为咨嗟。君不见名园别墅繁春华，往来游赏皆高车。几家富贵得长守，易衰往往由豪奢。争如此地尘无哗，来看只许谭与芭。清谈久坐有余味，一杯共啜谷雨茶。
鹧鸪天·得湖帆和章，夜不能寐，因和::近代：龙榆生::焦尾悬知意不任。强名聊自赋愔愔。弦孤剩感音难和，烛烬宁期泪已深。帘影暗，漏声沈。醉乡何地足幽寻。虚堂苦忆前宵雨，难喻枯荷永夜心。
芳树::明代：何景明::芳树离离，朱华而绿滋。华滋虽云好，秋风暮来吹。秋风不足恤，华滋亦有时。嗟汝枝上鸟，汝去将安归。美人何方至，贻我江上华。秀彩夺人目，胡为在天涯。天涯虽荣好，不如常在家。
次韵张太守述怀见寄三首 其一::明代：林光::史馆依僧寺，三春谢市嚣。翻然来好句，端足慰无聊。济世君心赤，贪山我兴饶。崇卑各有分，期不负当朝。
罗山九可诗 其二 可樵::明代：欧大任::烟深斸山木，负薪辄沽酒。傥窥石上棋，视汝柯烂否。
浣溪沙 苦雨不止，闺人剪纸作妇人持帚向天，曰扫晴娘。偶为赋之::清代：俞樾::吴带曹衣自转旋。墙边屋角斗婵娟。彩绳浑似舞秋千。甘作吴宫箕帚妾，羞为巫峡雨云仙。扫开宿雾见青天。
和陈丈剑门新秋偶兴呈菽庄主人原韵 其七::清代：许南英::浑忘两鬓已华颠，酒赋琴歌胜少年。老圃晚香韩魏国，晓风残月柳屯田。伊人千载思空谷，逝者同时感在川。幸厕十年兄事列，相逢祗好乐馀天！
新年二首 其二::明代：林光::瓦缝珠雪跳，重阴气尚骄。梅藏香不放，琴冻韵难调。傩鼓声远闹，屠酥酒未消。直须风日好，驱马遍山腰。
闻砧::清代：鲍皋::时清休远戍，节暮复哀砧。不断千家响，无端万里心。候虫声共切，由郭气同阴。千下有寒者，那知关塞深。
春日五首::宋代：刘克庄::晓风细细雨斜斜，僝僽书生屋角花。想见水南僧寺里，一株落尽病山茶。
春日登楼野望::唐代：薛稷::凭轩聊一望，春色几芬菲。野外烟初合，楼前花正飞。娇莺弄新响，斜日散馀晖。谁忍孤游客，言念独依依。
羊城示同志 其一::明代：杨起元::茫茫岭海，秀毓文明。光天帝德，暨我苍生。将无往哲，作我仪刑。
哀小乙 其二::清代：郑孝胥::昧爽赴吴淞，落日归黄浦。挟书独往来，海鸥久为伍。锡名乃曰胜，好胜由尔父。未明唤儿起，去去不言苦。回头望楼窗，目力尽街树。饥饱儿自知，风雨儿自禦。安知尔已伤，精髓暗中腐。卧床未十日，到死无一语。无穷父子情，草草遂终古。倚楼默自失，泪眼复何睹？
倦游::宋代：陈郁::水於东江皆臣妾，山到衡阳无弟兄。两处经行都已遍，老夫谁更别关情。
西江月·我爱西岩秀丽::元代：尹志平::我爱西岩秀丽，仙园地发三阳。山形曲屈卧龙冈。只此人间天上。云舍茅庵掩映，仙花异果馨香。市朝客到见清凉。举手应须瞻仰。
寄张洪阳殿读豫章四首 其三::明代：于慎行::海上有浮云，郁郁双龙阙。何意回飙吹，翳此瑶台月。风雨忽冥冥，九关不可谒。直木忌为材，甘井常先竭。人生百年内，鼎鼎何超忽。日月跳两丸，谁鍊黄金骨。富贵亦何为，芳华有时歇。寄声问所钦，好食山中蕨。
闻宁太一噩耗痛极有作::近代：柳亚子::独夫何丧苍生愿，豪杰成灰石骨哀！血溅武昌他日事，鬼雄呵护复仇来。
雨岁锦屏之游不克见郑令因以寄之::宋代：邵雍::岁岁群芳正烂开，锦屏山下赏春来。两年不得陪山躅，洞里仙人出未回。
偈::宋代：释志清::天不能盖，地不能载。遍界遍空，成团成块。
咸阳怀古::明代：陈钧::六王图像旧山河，万里经营政自苛。牧马健儿南下少，闻鸡秦卒北行多。蒙恬事业知何在，贾谊文章信不磨。撚指光阴才二世，沛人中唱大风歌。
郑太初仪部远谪永宁出都门诸公赠言见示次吴采于侍御韵奉赠 其三::明代：安希范::相逢犹忆未髫□，我巳衰颓尔独贤。直节峥嵘标斗望，封章璀璨映奎躔。忧时绿鬓霜将染，报国丹心火愈燃。远谪不须愁瘴疠，清风先播夜郎天。
次真州未及访玉几徵君怅然有作::清代：符曾::白沙江上驻，弭棹漫夷犹。木叶有寒色，烟波无尽流。故人非远道，秋水结离忧。乘兴空劳过，真成访戴游。
雅宜山在城西五十里有德庆庵在其下穹窿山福顺寺长老绍尧翁作诗取以雅宜为号求诗::宋代：陆文圭::雅宜山低一拳石，气压华嵩千丈碧。不论城市与林丘，爱山例是诗人癖。寒泉修竹苍崖底，青山解与高人语。花落猿吟总是机，举似山僧尽成句。山僧来献诗人号，百种不如山色好。德庆禅床明月夜，馆娃人海红尘晓。我知山心雅好静，荦确不容车马造。草堂宜雨又宜晴，藜杖芒鞋时一到。
张评事柷坐累出为处州知事暨丁内艰服阙朝京赋诗留别次韵奉赠::明代：韩雍::早岁香名禁籍收，腰横博带气横秋。平反有誉传中外，谪宦无惭任去留。鸾凤终非鹰隼类，江湖须抱庙堂忧。朝天此去沾恩宠，肯使潮阳困白头。
七夕後一夜，月中露坐二首::宋代：杨万里::今古诗人爱月圆，未堪商略玉婵娟。修眉半璧各自好，团镜磨鎌俱可怜。一夜一般新样出，几回几换为人妍。教渠也学金鸦扇，未必清光直一钱。
谢许判官惠茶图茶诗::宋代：文同::成图画茶器，满幅写茶诗。会说工全妙，深谙句特奇。尽将为远赠，留与作闲资。便觉新来癖，浑如陆季疵。
送方劭秘校::宋代：王安石::南浦柔条拂地垂，攀翻聊寄我西悲。武昌官柳年年好，他日春风忆此时。
第六十九洛浦藏教颂::宋代：释义青::毕钵岩花晓带春，香风时结鹫峰层。须知玉像瓶中塔，别有辉天鉴地灯。
喜雨次韵併呈郡守吴居父::宋代：楼钥::洗印日无几，载芟春已祈。龙神来鄮岭，香炷爇流眉。自笑受廛许，堪为学稼迟。洋洋添野水，已足乐吾饥。
丁酉十二月初六初度 其一::明代：袁宏道::双鬓蓬蓬又一新，布衣何处不缁尘。高天下地尽如此，开口伸眉有几人。客馔夜深烧蕨粉，山垆冬尽剥松鳞。清溪半曲田三亩，只待陶公与结邻。
诸公出游有翼有诗和者盈轴次日饮正卿家出以::宋代：曾协::可堪俗事苦相留，不许联翩李郭舟。酒兴定知鲸浪吸，词源聊看峡江流。名如北斗谁能挹，价重连城未易酬。恰似西都数人物，校书中秘让诸刘。
忆唐安::宋代：陆游::南郑戍还初过蜀，朝衫与鬓犹争绿。逢春饮酒似长鲸，醉里千篇风雨速。唐安池馆夜宴频，潋潋玉船摇画烛，红索琵琶金缕花，百六十弦弹法曲，曲终却看舞霓裳，嫋嫋宫腰细如束。明朝解酲不用酒，起寻百亩东湖竹。归吴寂寞时自笑，纵有诗情谁省录？今年二顷似可谋，去斸云根结茅屋。
玉楼春·去时梅萼初凝粉::宋代：欧阳修::去时梅萼初凝粉。不觉小桃风力损。梨花最晚又凋零，何事归期无定准。 阑干倚遍重来凭。泪粉偷将红袖印。蜘蛛喜鹊误人多，似此无凭安足信。
游石门用前韵促陈丞::宋代：李弥逊::昨夜浓阴泼墨来，比邻折简小奚催。印窗寒月晓前白，寻壑春舆天际回。盏面绿浮新展叶，杖头黄碍半肥梅。知君自扫松间径，古锦何妨此地开。
哭次申::近代：陈三立::锦衣玉貌过江人，几踬尘埃剩我亲。万恨都移疽发背，九幽更恐债缠身。羽毛自惜谁能识，圭角难砻稍未纯。此后溪桥候明月，一披萧卷一酸辛。
送殷秀才之武功::明代：林鸿::送君远行役，觐省入西秦。五月台江水，孤舟去国人。苍山低戍垒，野日暗行尘。无限同游意，分携泪满巾。
胭脂花::明代：李之世::山林有蔓卉，香色亦纤新。绾髻能增艳，和铅可点唇。空斋宁用此，聊藉缀苔茵。
江陵第二十四::宋代：文天祥::闻说江陵府，今又降元戎。甲外控鸣镝，肩舆强老翁。
送嶰筠赐环东归二首 其二::清代：林则徐::回首沧溟共泪痕，雷霆雨露总君恩。魂招精卫曾忘死，病起维摩此告存。歧路又歧空有感，客中送客转无言。玉堂应是回翔地，不仅生还入玉门。
读三国志::元代：韩性::玉垒浮云尚惨然，兴亡自古总由天。渭川星殒嗟何早，却遣谯周七十年。
清平乐::宋代：赵汝茪::锦屏香褪。寒隐轻衫嫩。燕子护泥飞不稳。庭掩百花难认。双双绣带微风。海棠此夜帘栊。愁损一番寒食，小窗淡月残红。
拙逸亭北望白云山二首 其二::明代：黄衷::云山今古镇，苍翠席边看。天为虚明远，心从静逸宽。幽期馀潦倒，淑气自巑岏。城市晴阴别，何人更倚栏。
和周元吉左司梦归之韵::宋代：杨万里::半似清狂半白痴，不须人笑我心知。烟霞平日真成癖，山水中年却语离。错计浪随云出岫，感君能遣雨催诗。居然唤起还家梦，橘剌藤梢隔槿篱。
晚至云梦::明代：薛瑄::云梦行看近，肩舆趁晚凉。稻塍新穗吐，莲沼落红香。密树隐茅屋，芜堤系野航。霜台绝萧洒，容我得徜徉。
得请奉别留都知己 其一::明代：王弘诲::建礼回翔已十年，得归重荷主恩偏。徵名出处虚相误，浪迹浮沉祇自怜。葵藿有心终向日，江湖无计可回天。致君尧舜须公等，话别关河意黯然。
黄河晓渡::唐代：罗邺::大河平野正穷秋，羸马羸僮古渡头。昨夜莲花峰下月，隔帘相伴到明愁。
次韵程帅游习池三首::宋代：陈造::牙纛犹容后乘追，枕书不出此何时。香飘玳席千花坞，影倒粧光百子池。诗句肯藏扪虱手，仙曹容著牧羊儿。回思行李冒尘土，更喜百忧偷一嬉。
挽梁文靖公二首 其一::宋代：朱熹::擢第初龙首，登庸再凤池。心期讵温饱，身任必安危。几岁调娱政，今年殄瘁诗。恭惟衮敛意，不尽鉴亡悲。
十一月七日五首::宋代：张耒::寒更催欲尽，曙色转鸡吭。鸣雁背晓斗，清笳吟宿霜。空山岁华晚，故园归梦长。晨起临清镜，悲嗟发已苍。
题顺宁庵::宋代：王遂::千章松桧护泉台，无复牛羊日下来。安有良心亲付授，却教容易着尘埃。
杭刑部东卿谈其师鼒::明代：李梦阳::国难逢骄虏，时危惜俊才。盐车在泥淖，骐骥亦悲衰。片月清秋照，商风一夜来。思君不相见，惆怅对西台。
初春与诸衲游黄沙坑::明代：释函是::春游老觉步行难，弟子肩舆过远山。石壁旧坡须数转，野田新屋只三间。犊窥僧背常偷菜，犬逐人行先到关。自是大家新岁聚，一年唯有此时閒。
山哀十首 其六::明代：李江::天台岁暮重堪悲，花落花开两路离。月照泪痕粘凤枕，风生情义动鸳闱。碧纱红树荒凉处，白石苍苔寂寞时。此恨不知何日了，天台岁暮重堪悲。
对雪::明代：李昱::冬半才飞雪，纷纷近酒尊。窗明疑白昼，衣冷觉黄昏。有兴须乘棹，无求只闭门。幽居转潇洒，诗思满江村。
寄吴孔文::明代：邓雅::寒风吹野树，白雁起汀沙。渺渺长江去，曛曛落日斜。半生同作客，两地各思家。岁晏吴溪上，梅开几树花。
题金泉山谢自然传后::唐代：李翔::暂谪归天固有程，虚皇还召赴三清。箫歌近向峰头合，羽驾低临洞口迎。自换玉衣期上帝，岂关金格注生名。门人未得随师去，云外空闻好住生。
大野三章 其一::清代：姚燮::平山入巨浸，大野返行车。犊口卑难塞，马颊远谁疏？浩浩卷风柳，飘飘沈水苴。宣防遗策在，愧未习河渠。
玉楼春 其九::近代：赵尊岳::杜鹃啼彻春难住。芳草织成春去路。残寒萧瑟掩斜门，丝雨廉纤沾舞絮。春长无奈归期误。说与东风真负负。东风祇解飏残红，红到杜鹃啼彻处。
潘茂和才叔远访雨后饯别 其一::宋代：许及之::连璧远相访，断金情有加。不因鱼抚铗，自是客思家。好雨知人意，深杯艳烛花。今宵真语别，孤屿在天涯。
舟中对雨遣闷::明代：欧必元::维舟忽隔岁，淫雨苦经旬。远出非吾意，相逢何处人。鹡鸰常作伴，僮仆不能亲。归棹休言晚，花期尚及春。
生查子 见《琴清阁词·附词》::清代：王长生::杜宇一声中，怪尔花无语。宛转告愁魂，且是随春去。楼外映垂杨，翠滴丝丝雨。芍药唤将离，怎肯留春住。
乌龙寺祈雨回马上口占::宋代：张伯玉::官曹苦羁束，祈灵得幽便。夹路松披纷，蹑石烟分练。迎轩玉泉响，鸣驺沙鸟散。晓日破霜阴，前峰蔼葱蒨。逶迤步高阁，窈窕出云汉。坐来清思生，语余疏磬缓。方将尘滓滌，还忧簿书乱。偃旆拂归鞯，回首青猿断。
西江月::宋代：惠洪::入骨风流国色，透尘种性真香。为谁风鬓涴新妆。半树入村春暗。雪压枝低篱落，月高影动池塘。高情数笔寄微茫。小寝初开雾帐。
寿吴孟勤先生 其二::明代：杨士奇::峨峨黄鹄山，直上凌五城。仙人驾彩虹，飘飖临我庭。借问此谁欤，陵阳与容成。玉杯注丹焰，磬折奉长生。达人含至道，自与元化并。遨游紫庭中，逍遥龟鹤龄。
和秋景韵二十首 其二十 秋雁::明代：李昌祺::几阵参差度驿楼，嗈嗈肃肃下沧洲。凉波挽共鸳鸯浴，烟渚晴随鹄鹭游。远去解传边使信，冥飞恐堕弋人谋。蓼花菰米潇湘岸，饱食何妨伴野鸥。
探芳信·甲子岁朝春，和邵伯絅::清代：夏孙桐::岁华茜。对彩胜风含，桃符尘换。便向阳欢意，小梅透微暖。咬春雪脆休孤负，红映屠苏盏。诧儿童、令节双兼，我曾三见。花甲纪初转。似地老天荒，五云回盼。应接芳韶，问王谢、旧堂燕。烧灯挑菜从头数，早拭看花眼。怕因循、钿毂佳期尚晚。
小亭夜坐即景::宋代：赵必常::小亭夜坐涤炎蒸，顿觉风清趣已成。数点流萤亭外度，儿童戏逐月边星。
希颜子林琚廷振挽诗 其二::明代：倪谦::志希颜氏子，天不假之年。徒抱为邦器，曾无买椁钱。卿云嗟易散，白璧恨难全。庆遗贤孙子，儒风百代传。
酬黎居士淅川作（昙壁上人院走笔成）::唐代：王维::侬家真个去，公定随侬否。著处是莲花，无心变杨柳。松龛藏药裹，石唇安茶臼。气味当共知，那能不携手。
儋耳山::宋代：苏轼::突兀隘空虚，他山总不如。君看道傍石，尽是补天馀。
念奴娇 赠程令彰::清代：陈维崧::东风才动，正蓂开五叶，花飞六出。雪正晴时天倍好，越显帝城春色。门挂桃符，钗摇綵胜，节又邻人日。风光如此，拚他烂醉须直。爱尔句辟蚕丛，诗惊鬼胆，馀子何当嚇。四十功名年未晚，且溷朱门杯炙。二陆才华，两程家学，底处无人识。街灯渐闹，为君摒挡筝笛。
题王氏先垅寿松亭::宋代：陈杰::兵前万事举头非，风太无情宰木悲。马鬣未随陵欲变，龙髯还长子孙枝。会看高表鹤归日，毋忘新栽鹿触时。雨露百年思不极，深心更有岁寒知。
鬲津马颊河::清代：弘历::闻之治河方，利合不利分。合则挟沙行，分则其沙屯。沙行流乃安，沙屯泛溢频。其言如诚当，智乃过禹人。九河非分何，何以免涨沦。而今岂非合，徒见淤河身。我来过大陆，马颊与鬲津。今古势既异，空叹其迹存。更张岂易言，而况见未真。利不十不变，莫如流俗循。
旧庐毁於乱十年矣吾老他寓每不能再葺戊子::宋代：艾性夫::旧址相传五世昌，寒芜忍堕十年荒。老吾衰落空怀土，幸汝辛勤自肯堂。袖里莫忘无恤简，墙头犹有孔明桑。地灵旧日钟文气，且要拊持此脉长。
乐府变十九首 其一 治兵使者行当雁门太守::明代：王世贞::今皇帝时，治兵使者任君繇。别驾稍迁，别驾坐府，俨若明神。大吏畏公，小吏畏民。倭奴扬帆来，疾如冲飙。杀掠吏士，奉首伏逃。任君当之，数折其骄。殷殷师鼓，任君在先。鍧鍧师金，任君在殿。止若春风，动则夏电。士女避敌走，不敢开门。任君令开门，全活千万人。生我父母，存我任君。入夜不宿，或昼辍飧。胄而拊循，挟纩一言。愿与同死，不蕲独全。贤哉我师任君，媪死不归，墨而戎绖。慈母令子，明君良臣。辑兵持服，舍车而徒。老弱奔走，巷哭旅呼。家斲一木，以像君躯。天祸王室，早就奄迷。何以祠君，姑苏台西。千秋万年，俎豆其间。
哭张隐君::明代：徐熥::先令云亡日，君犹恸哭过。芝焚方自叹，薤露忽成歌。耆旧乡中少，交游梦里多。因之动凄楚，肠断更如何。
送罗季端学录二首 其一::元代：唐桂芳::学舍如舟拥半毡，每从谈笑共蝉联。床头酒熟陶元亮，驴背诗成孟浩然。烟抺松根山列画，雨添沙觜水鸣弦。归来兄弟俱无恙，不用看云白日眠。
题梅与从孙翙::明代：杨士奇::吾本清白宗，西昌四伯祀。孝友惇家庭，诗书累科第。炳然冰雪持，靡间处与仕。先德既日远，后裔流或异。我出四十年，归来重嗟喟。诸孙森森中，静厚颇见翙。言动弗佻轻，乡闾免讥议。以兹恒近之，出入左右侍。老人行有日，王程敢稽迟。临别赠瑶华，老人有深意。尔翙尚勉旃，力学无废坠。旦暮事简册，躬行在仁义。慎勿效流俗，龌龊苟污利。明明待制公，清名传良吏。子孙当敬念，庶不忝先世。
题光福画卷::明代：沈周::群山西奔驻湖尾，通川夹山三十里。川穷小泺开镜光，居民次水屋比比。屋上有山屋下水，开门波光眼如洗。虎山桥畔晚市忙，打鼓渔郎卖鲜鲤。霜前橘柚万苞黄，雨后杨梅千树紫。山围水抱开农桑，乐土风光真画里。三年潢潦我无家，恨不携书亦居此。
贵阳雅颂二十四首同翠渠作 其十三 祷雨弭灾::明代：祁顺::耕农事方急，旱虐俄相侵。明公抱忧恻，祈祷输寸忱。天道忽昭格，沛然施甘霖。秋成慰众望，不负忧勤心。遐方歌美事，直以继桑林。
九诵·孔子::宋代：鲜于侁::曲阜兮遗墟，先师兮阙里。神仿佛兮如在，涕潺湲兮不已。穷天地兮一人，揭日月而照临。生无万乘之位兮三千这徒心服而四来。嗟愚陋之不明兮仍商赐之为疑，羌纷纷其妄作兮悖道违义而弗自知。顾六艺之折衷兮取舍纵横而协于道，后世苟轻肆于胸臆兮必遽贻于诟病。三纲立而五教明兮实治世这宏矩，履厚地而载高天兮胡一日之可舍，宜万龄这庙貌兮春秋不乏其时祀。合仁义以为冠兮结忠信而为佩，集道德以为裳兮服文章而为带。列笾豆为左右兮苹藻性而洁肥，酌玉醴以为酒兮错琼瑶而为粢。升堂而北而兮望冕旒之巍巍，惟神明之降鉴兮洞精神其来歆。
丁卯元日试笔呈郡大父余公::明代：张萱::相逢问岁自胡卢，七十行年尚故吾。竹下擘笺铭柏叶，花间拉伴醉屠苏。谷丝已向前宵祷，牛马聊从此日呼。见说神君今锡福，不烦仙木付神荼。
题仇仁近白驹诗图赵子昂画及书::宋代：方回::至洁不见取，此责自有人。絷维幸不及，遁野醉自珍。上下不相求，于中歌者频。歌者诚爱贤，贤者亦爱身。
贻何秀才诗::南北朝：范云::桂叶竟穿荷。蒲心争出波。有鷕惊苹芰。绵蛮弄藤萝。临花空相望。对酒不能歌。闻君饶绮思。摛掞足为多。布鼓诚自鄙。何事绝经过。
游泉庵寺怀璧上人以徐飞锡杖出风尘为韵探得徐字::宋代：谢逸::年少谈王陋汉儒，笔端万字压严徐。昔为酒客莺花绕，今作禅林水竹居。贱子已捐干禄学，故人休草绝交书。春风纵棹游萧寺，北望淮山正忆渠。
韩愚夫黄门具庆诗::明代：朱诚泳::忠献云仍衍庆长，一门遭际此非常。两儿价重连城璧，二老眉齐具庆堂。乌府黄门同宠渥，锦袍珠翟共康强。亦知积德君家事，寿域天开自圣皇。
醉蓬莱·问西湖好处::宋代：韩淲::问西湖好处，楼上薰风，有谁称寿。十里荷香，对槐阴清昼。细浪揉蓝，远山凝黛，更管弦初奏。醉舞嗟嗟，欢声沸沸，生申时候。膝下婆娑，老莱儿戏，帝所辉光，使衣呈绣。眷倚方隆，赐金章华绶。自此飞腾，凤阁鸾台，好满斟醇酎。道骨仙风，朱颜青鬓，年年依旧。
遐方怨 其三 闺情::清代：董元恺::闻折海棠看更撚，前欢休更思量。小钗横戴一枝芳。野芜平似剪，鸾镜掩休妆。画堂昨夜西风过，银蟾影挂潇湘。欲凭危槛恨偏长。罗帷愁独入，红蜡泪飘香。
古铜鉴歌::清代：弘历::轩辕液金作神物，德合天地明日月。阴阳精气此蕴郁，万八千春岂湮没。丁甲护持魑魅韨，中圆光外绿云蔚。如星重轮丽天阙，四灵五岳卒难核。汉唐俗制气早夺，其祥应不让屈轶，以烛贤奸洞心骨。
半野堂怀古::清代：辛丝::虞山苍翠暮云中，一代声华惜此翁。家国沧桑奈何帝，文章细碎可怜虫。功名庾信空多感，《诗品》钟嵘亦未公。儿女英雄要遭际，蛾眉可惜柳河东。
游山五题·赠青林庵主::宋代：余靖::佛性深如海，中边见各异。道在有无间，语论皆儿戏。几多名利僧，妄习诸家气。贪嗔尚缠牵，生灭何由离。三世古今佛，岂离根本智。捨此觅菩提，谁證菩提位。吾师识自心，有为皆委弃。冥坐不知年，了了忘言意。
从军行::明代：卢沄::朔风吹雪遍南州，未见寒衣到北陬。却忆当年别家语，谁知头白未封侯。
秋郊早行 其二::清代：朱景英::荻花枫叶意中秋，一眺平芜露未收。行处微茫辨帆影，西风日日满沧洲。
颂一百则::宋代：释重顯::全象全牛翳不殊，從来作者共名模。如今要见黄头老，刹刹尘尘在半途。
摊破浣溪沙/山花子::宋代：佚名::相恨相思一个人。柳眉桃脸自然春。别离情思，寂寞向谁论。映地残霞红照水，断魂芳草碧连云。水边楼上，回首倚黄昏。
与萧龙石夜坐::明代：李时行::客地相逢日，孤灯夜话时。看花频拂麈，对酒重论诗。月落乌声切，天寒雁影迟。无何成远别，应此系吾思。
次韵寄沈亚参时旸并柬戴宪副廷珍二首 其二::明代：李东阳::二月无花柳，春寒尚满林。倦看书屡废，愁酌酒须深。廊庙贤臣业，关河壮士心。故人俱在远，谁与豁吾襟。
送苑知县考满还卢氏::明代：罗玘::家居瀛海侧，官任洛阳东。县剧民偏困，心清政自通。合编循吏传，荐奏大明宫。三载方书最，九迁殊发蒙。
水调歌头（除夕）::宋代：李处全::今夕定何夕，今夕岁还除。团栾儿女，尽情灯火照围炉。但惜年从节换，便觉身随日老，踪迹尚沈浮。万事古如此，聊作旧桃符。任东风，吹缟鬓，戏臞儒。韶颜壮齿，背人去似隙中驹。杯酌犹倾腊酒，漏箭已传春夜，何处不歌呼。惟愿长穷健，命酹且欢娱。
前端午一日会饮鄱江楼十有六人既分韵赋诗又戏成短篇::宋代：王十朋::佳节江楼上，同僚共把杯。人如舜才子，名半汉云台。诗占城南首，音参古磬枚。宜添两学士，相约访蓬莱。
吴孟章自乐山八景 其四 得月涧::明代：张宁::一碧净无尘，清秋月满轮。天空光乱水，风荡影移人。举酒邀何及，登楼赏厌频。婵娟长在目，幽绝异通津。
题扇::明代：李德::凉风吹动影蛾池，百顷秋波漾素辉。十二玉阑闲倚遍，桂花清露湿人衣。
雪中登楼望湖上诸作 其十::明代：刘泰::瑞应丰年不在多，黑貂裘敝奈贫何。老怀未减峥嵘气，独对梅花发浩歌。
首尾吟 其一一三::宋代：邵雍::尧夫非是爱吟诗，诗是尧夫自试时。事体待谙然后信，人情非久莫能知。同沾雨露蒿莱质，独出雪霜松柏姿。见惯不如身历过，尧夫非是爱吟诗。
题赵仲穆出猎图::明代：郑文康::骏马胡鹰万里天，飞尘一道暗如烟。清平正好调弓马，莫为从禽学少年。
偈颂七首 其六::宋代：释南雅::去年今月正今日，北高峰前，冷泉亭畔。悬羊头，卖狗肉，秤头斤两惜如玉。几多高价来相酬，尽力相酬酬不足。今年今日正今时，竹山顶上，栖风亭边。饥即餐，困即眠，石头为枕草为毡。永日萧然无个事，白云深处不朝天。
对月了残经二首::宋代：释智朋::心洞明，眼豁开。未后句，绝安排。未曾展卷，明月自来。
次李铁谷召会韵 其四::明代：区越::先春粟粒瀹寒源，占断风光共一园。歌竟玉川归未得，巅崖空见两旗翻。
暮春书怀::宋代：释文珦::青春还又暮，草树各相高。细雨啼姑恶，微风飞伯劳。壮怀消白发，隐迹寄玄袍。万事何须计，人生各有遭。
映山红::宋代：袁甫::山花无数笑春风，临水精视迥不同。唤作映山风味短，看来恰惟映溪红。
春分投简阳明洞天作::唐代：元稹::中分春一半，今日半春徂。老惜光阴甚，慵牵兴绪孤。偶成投秘简，聊得泛平湖。郡邑移仙界，山川展画图。旌旗遮屿浦，士女满闉闍.似木吴儿劲，如花越女姝。牛侬惊力直，蚕妾笑睢盱。怪我携章甫，嘲人托鹧鸪。闾阎随地胜，风俗与华殊。跣足沿流妇，丫头避役奴。雕题虽少有，鸡卜尚多巫。乡味尤珍蛤，家神爱事乌。舟船通海峤，田种绕城隅。栉比千艘合，袈裟万顷铺。亥茶阗小市，渔父隔深芦。日脚斜穿浪，云根远曳蒲。凝风花气度，新雨草芽苏。粉坏梅辞萼，红含杏缀珠。薅馀秧渐长，烧后葑犹枯。绿綟高悬柳，青钱密辫榆。驯鸥眠浅濑，惊雉迸平芜。水静王馀见，山空谢豹呼。燕狂捎蛱蝶，螟挂集蒲卢。浅碧鹤新卵，深黄鹅嫩雏。村扉以白板，寺壁耀赪糊。禹庙才离郭，陈庄恰半途。石帆何峭峣，龙瑞本萦纡。穴为探符坼，潭因失箭刳。堤形弯熨斗，峰势踊香炉。幢盖迎三洞，烟霞贮一壶。桃枝蟠复直，桑树亚还扶。鳖解称从事，松堪作大夫。荣光飘殿阁，虚籁合笙竽。庭狎仙翁鹿，池游县令凫。君心除健羡，扣寂入虚无。冈蹋翻星纪，章飞动帝枢。东皇提白日，北斗下玄都。骑吏裙皆紫，科车幰尽朱。地侯鞭社伯，海若跨天吴。雾喷雷公怒，烟扬灶鬼趋。投壶怜玉女，噀饭笑麻姑。果实经千岁，衣裳重六铢。琼杯传素液，金匕进雕胡。掌里承来露，柈中钓得鲈。菌生悲局促，柯烂觉须臾。稊米休言圣，醯鸡益伏愚。鼓鼙催暝色，簪组缚微躯。遂别真徒侣，还来世路衢。题诗叹城郭，挥手谢妻孥。幸有桃源近，全家肯去无。
春日湖上::宋代：高翥::清波门外放船时，尽日轻寒恋客衣。花下笑声人共语，柳边樯影燕初飞。晓风不定棠梨瘦，夜雨相连荠麦肥。最忆故山春更好，夜来先遣梦魂归。
探芳信 暮春寄怀四舅氏::清代：张玉珍::惜春昼。正睡思萦人，几回倦绣。喜画梁双燕，衔泥尚如旧。东风不为吹愁去，花片飘红瘦。又新阴、绿到阶除，懒携樽酒。闲自倚阑久。望云影低垂，波痕微皱。吟舫蜻蜓，偏阻申江口。何当共说经年别，拍案苏黄手。恐相逢，已过茶香节候。
蓦山溪 苦热，因忆旧日北泉居处，用姑溪北观避暑韵::清代：汪东::尧时虚道，六合窑烘地。自有禹山川，便长见、山深林邃。流金铄石，百岁一遭逢，冰作簟，玉为浆，此乐何由致。竹楼佳处，游宴多朋类。更有似梅人，抚徽弦、暗传心意。泠泠风响，长夏亦清寒，尘境易。梦魂疑，转恐他生事。
九里松::明代：王世贞::未叩三天竺，先过九里松。青葱表河润，夭矫失秦封。云结诸天座，风和万壑钟。翔空尾鸾凤，坼地甲虬龙。花满馀杭酿，脂充石室供。唯输道傍客，行止一藜筇。
哭墓::宋代：胡仲弓::拜亲亲不待，事事与心违。万里有归日，九泉无见时。愁生新绿绶，泪满旧斑衣。从此白云断，何当慰所思。
余在梧时尝赠刘生诗箑一执既别去八年闻其箑尚在兹有复持扇至为生请书者因走笔寄此二首 其一::明代：林大春::梧中一箑数行书，赠尔曾经八载馀。此日重书还此箑，料应执手更踟躇。
乱后游巢城卧牛山::近代：洪存恕::历燹名城乔木摧，绿芜迷径赖樵知。稍寻宅第悲残础，还指湖山说胜棋。叱犊农趋南亩渐，闻蝉僧卧北窗迟。平生耻说买山隐，何处巢村可借枝。
送人之洛::宋代：刘敞::逢人问嵩少，千里驾征轩。倦马夜未寝，鸣蝉秋尚烦。风烟新洛邑，冠盖上东门。合有西宾问，归时许共论。
桂阳道中::宋代：徐照::官树标牌号，遮阴种已成。井乾人立久，芦密兽行鸣。接洞多空地，居城半是兵。未能忘好古，缺石认题名。
疾后与郡中群公宴李秀才::唐代：许浑::强留佳客宴王孙，岩上馀花落酒樽。书院欲开虫网户，讼庭犹掩雀罗门。耳虚尽日疑琴癖，眼暗经秋觉镜昏。莫引刘安倚西槛，夜来红叶下江村。
和陆德先尚书歌::宋代：释惟照::大道坦然兮殊不用功，殊不用功兮何必研穷。豁虚离碍兮从空背空，不守自性兮虽同不同。百无所依兮自西自东，照体独立兮满目清风。廓落大度兮无不包容，全身异类兮触处皆通。
因梦有悟::唐代：白居易::交友沦殁尽，悠悠劳梦思。平生所厚者，昨夜梦见之。梦中几许事，枕上无多时。款曲数杯酒，从容一局棋。初见韦尚书，金紫何辉辉。中遇李侍郎，笑言甚怡怡。终为崔常侍，意色苦依依。一夕三改变，梦心不惊疑。此事人尽怪，此理谁得知。我粗知此理，闻于竺乾师。识行妄分别，智隐迷是非。若转识为智，菩提其庶几。
哭赵百微少蓬二首::宋代：刘克庄::长君尤岁辈流稀，君直西垣我北扉。襆被本无桑下恋，联鞍犹记柳边归。锦残尚足邱迟用，斤妙曾看郢客挥。闻卜菟裘殊未定，吴中埋玉是耶非。
赣县道中有怀晦庵用江东日暮云为韵作五诗寄之 其一::宋代：赵蕃::我行向何许，贡江与章江。悠悠异所见，俗变服亦庞。定迁本中州，来南已殊邦。况此接荒服，寸心那得降。
思帝乡::清代：庄棫::朝朝花花相映红。钿雀金蝉香阁，绣帷中。炉篆纱窗云雾，星眼倦朦胧。望到楼头不见，有归鸿。
放言 青鬟 其十九 十五删::明代：谢元汴::梦葬茂陵客，凄然散席潸。愁过桃叶渡，勿陟燕支山。焚瘗判花笔，萧骚校玉颜。芙蓉今岁死，月下哭青鬟。
公无渡河::元代：危素::提壶公，向何方，止公勿渡公欲行。妇人之言公不信，蛟螭纵横河水黄。从公死，入河水，千载同作河中鬼。
近闻三首 其三::明代：刘崧::近闻杨主簿，翰墨上京都。徵责缘新令，驰驱戒远途。炎蒸犹未濯，寇盗若为虞。即此伤多难，山林未可迂。
冬日::明代：沈周::冬日晴可爱，温如君子人。即之不觉热，默生怀抱春。执卷南荣下，吾目亦滋神。何嫌炙背徒，负以献吾君。
冬闺::近代：陈小翠::万梅潮拥望湖楼，天半风帘响玉钩。雪压栏杆花压雪，最高山阁独梳头。
和寄薛大理诗韵 其一::明代：李贤（原德）::秋来乘兴忆山阴，客邸长吟思不禁。天外声寒鸿列阵，篱边香冷菊垂金。青年学道功名薄，白首论交岁月深。别后但忧成鄙吝，敢亏忠孝一生心。
水调歌头 汪憬吾丈以近制东坡生日词寄示，兼致慰勉，依韵报之::近代：龙榆生::忠鲠分迁谪，堕地记清朝。北来南去何事，沈魄倩谁招。风雪凄然岁暮，料只挥杯狂顾，花外一镫飘。斯意忍终古，块垒不须浇。蒲涧寺，鹤峰树，冷萧萧。卜居未遂栖隐，遗迹话前朝。喜得从游畚土，且复般家小住，甘作海南樵。依德成虚愿，倦羽逐归桡。
临江仙 寒流初退，晨起口占::近代：龙榆生::寒勒老梅坚抱蕊，霎时便转温馨。自簪残菊制颓龄。涵濡均雨露，喜验鬓边青。丛集愆尤如可赎，忍令错过今生。百花齐向眼前明。春阳无限好，相共踏歌行。
本中将为江浙之行念当与梦贶远别感叹伤怀因成长句奉呈::宋代：吕本中::客行已无聊，况此忧虑集。颓然念远役，未见勇可习。虚庭觉气润，远视萤火湿。故人不我厌，踏雨相劳揖。朝餐共饥饱，夜语同坐立。问我去此邦，何用如此急。干戈与瘴疠，未见可出入。何殊知二五，而不知有十。俛首谢勤意，此非愚所及。天涯重离别，所至方嶪岌。感怀平生旧，忍效儿女泣。风沙蔽中原，道路满荆棘。世事古则然，临分莫于邑。
湖村八景 其四 十亩桑畦::清代：徐搢珊::从今开辟北湖庄，种树曾传养树方。欲为一身谋衣帛，好将十亩尽栽桑。青分嫩叶供蚕食，绿发新阴任蝶狂。行与子还行与逝，闲闲泄泄乐羲皇。
观禹贡九州历代帝王国都地理图::宋代：释文珦::万里江山几废兴，览图直合拊吾膺。三王二帝皆难问。两汉六朝何所称。此日中原全拱北，异时深谷或为陵。看来今古皆如梦，梦境虚无岂足凭。
养胎::宋代：贾似道::虫腹怀胎号产魔，落胎全仗水虾婆。切须养办心休急，鬭者之时败者多。
金菊对芙蓉·花则一名::宋代：佚名::花则一名，种分三色，嫩红妖白娇黄。正清秋佳景，雨霁风凉。郊墟十里飘兰麝，潇洒处、旖旎非常。自然风韵，开时不惹，蝶乱蜂狂。携酒独揖蟾光。问花神何属，离兑中央。引骚人乘兴，广赋诗章。几多才子争攀折，嫦娥道，三种深香，状元红是，黄为榜眼，白探花郎。
贤者之孝二百四十首 其一七五 褚翔::宋代：林同::谨母昧方寸，是处有神明。夜半为亲祷，空中弹指声。
自题诗集::当代：陈永正::有客排闼来，顾我长叹息。抚我怀中璞，谓我得燕石。我闻初自伤，既而怡然笑。璞固不足恃，石复何可料。我璞若非玉，可以发君问。我璞果为石，可以试君刃。烦君一治之，用释此中疑。
春游小诗 参观闵行新城::现代：老舍::闵行平地起新城，广厦千间一夜成。雨露三年花四面，双双紫燕闹春晴。十年未作沪江游，十里洋场一笔勾。劳动人民干净土，桃花今日识风流。
送谏官南迁::唐代：贯休::危行危言者，从天落海涯。如斯为远客，始是好男儿。瘴杂交州雨，犀揩马援碑。不知千万里，谁复识辛毗。
同沈秀岚月下联句::清代：金朝觐::片月挂银河，流光一掷过。梦魂乡国异，胸臆宿星罗。昂首天空碧，挑灯夜啸歌。游仙寻旧梦，云路莫蹉跎。
重叠金 其十::清代：樊增祥::染香绒袖金泥浅。浅泥金袖绒香染。刀剪玉奴抛。抛奴玉剪刀。画屏秋雨夜。夜雨秋屏画。苔径几时来。来时几径苔。
哭华姜一百首 其八十五::明代：屈大均::风雨连宵送海棠，空馀兰麝土生香。檀奴不忍看遗挂，叠损罗襦满一箱。
江城吴老招饮，赋此致谢::近代：杨民仁::七月江南宴，今宵又共欢。灯红消白发，酒绿泻青盘。盛意藏胸腹，深情寄胆肝。新天多异彩，愿得百年看。
项宜父涉趣园::宋代：戴炳::四面山回合，中间百亩畦。入门惟见竹，绕屋半栽梅。果熟霜前树，鱼肥雨后溪。秋来饶景物，斟酌费诗材。
奉命为美国三富兰西士果总领事留别日本诸君子 其三::清代：黄遵宪::海外偏留文字缘，新诗脱口每争传。草完明治维新史，吟到中华以外天。王母环来夸盛典，《吾妻镜》在访遗编。若图岁岁西湖集，四壁花容百散仙。
赠雷僧::宋代：晁说之::东奔西走肯徘徊，言语相残听鼻雷。未料此生终作底，可知不为学诗来。
岁暮雪晴山斋肆目偶阅谢皋羽诗穷冬疑有雨一雪却成晴喜其精妙因衍为韵赋小诗十章 其二::明代：文徵明::积雪缟晴昼，离离见高松。眷兹岁寒枝，不复知春冬。旭光时明灭，奄忽浮云踪。尘心不能戢，岁晏徒忡忡。
思陵痛::明代：尤侗::思陵在位十七载，四海分崩成瓦解。去年失楚今失秦，大梁水决武昌焚。虎豹九关谁与守，三军倒戈百姓走。君王仗剑死煤山，母后宫中殉玉环。桐棺一寸道旁置，故老行人多掩涕。入庙应呼十四皇，儿家何罪致天亡？新鬼号咷旧鬼哭，钟虡惨裂灯无光。高勿哀，文勿怒，自古兴亡有天数，顺处得来顺处去。君不见宋家遗骨瘗冬青，昌平郁郁松楸树。
石田翁长卷::清代：吴颖芳::笺麻卷素积老屋，中山卯君供不足。翁因兴到墨怒飞，决水驱山置横幅。洞庭微茫三峡险，苍梧云重衡湘掩。静听深竹有猿声，直上长空散鸦点。九州一尘滴笔端，营丘洪谷优劣难。出奇变幻意无尽，妙处归宿臻幽闲。临流结宇柴门现，下入山光波淀淀。石林回转凡几重，小径蛇踪飘似线。百年绢素完无坏，欲购空囊思举债。胸中尘秽洗尽空，饱歠藜羹长看画。
和北山泉老三首 其一::宋代：郭祥正::从来心照两相通，信饷瓶盛自在空。谁道钟山远姑熟，北窗时复揖清风。
蜀两生行::清代：吴观礼::石城山顶窥峨眉，胚胎灵秀争幽奇。岷源水入锦江碧，奔流到海无尽时。两生生长山水窟，合有清气相扶持。我知两生名，初未识两生。五色动眸子，双璧夸连城。青鸾铩羽大鹏息，黄金之台高不极。有才自与岁月深，思闬何殊在京国。但令每饭念宵衣，莫辞三载聊家食。炎曦暍人行路难，十旬羁滞犹长安。长安冠盖富豪俊，事贤友仁良所欢。乔生好客肝肠热，门限将穿眼森铁。与人娓娓不忘规，言泉喷落离堆雪。毛生广坐兀徘徊，峭如石笋撑寒梅。闭门颂酒自孤枕，梦吞溟渤杯中来。一凔一煦颇殊致，两人测交敦古谊。携手同行胡弗徐，投诗话别忧时事。九州饥馑流民多，况闻苦旱家书至。荧惑摇芒室壁间，仰视太阳丽天驷。斗车凭戴筐，骑卫信环侍。雾雺升降岂有徵，榆桂参差且循次。汝今涕泣悲路歧，我剩凄凉已无泪。望云羡汝共言归，坐令兀兀吾心醉。不敢噂沓矜谈天，为汝少损摩兜鞬。殷忧启圣眷畴昔，先帝中兴方冲年。采芑江汉鞠师旅，驺虞麟趾依亲贤。拊膺玉几迭霜露，天荒地老愁神仙。宣仁尧舜终乾乾，所嗟中外多备员。及今英劭为时出，奋发犹可追先鞭。行矣各自爱，剑气腾星躔。愿友天下士，更揽形势全。南下吴淞叫精卫，西入夔巫号杜鹃。山泽崇朝有霖雨，畎亩要在能力肩。余生早衰盼双杖，道逢邛竹烦留连。
寄任少海李仁夫::明代：杨慎::拟折瑶华遗好脩，攀援桂树且淹留。金膏水碧欣相待，翠观岑青怅独游。海动三山任子钓，溪通九曲李仙舟。东南孔雀飞何远，西北高楼云自浮。
寄赠刘东山先生次林都宪韵::明代：何景明::一疏归来卧旧山，几回天上识容颜。城边黄石留侯去，海内苍生谢傅閒。日月梦随天阙仗，烟波家在洞庭湾。南瞻江汉无多路，不得乘槎一往还。
黄葵花::宋代：韩维::池上朝来玉露零，檀心先向日边倾。侧金巧样新成盏，蒸栗温姿始号琼。芍药未应推艳品，牡丹须合避姚名。秋花碎琐谁能数，醉眼逢君亦自明。
又赠槎寄::清代：朱景英::不见李生久，飘零似转蓬。筑居仙缥缈，门巷落青枫。兴与烟霞会，交亲气慨中。谁能更拘束，愁坐正书空。
旅中重阳有怀乡国::宋代：杨亿::嘉节临重九，羁游托异乡。萸房谁系臂，菊蕊懒浮觞。野渡宾鸿急，村田晚稻黄。悲秋更怀土，祇恐鬓成霜。
【双调】殿前欢_秋日湖上倚::元代：张可久::秋日湖上倚吟篷，障西风十里锦芙蓉。照沧浪似入桃源桐，欠个渔翁。冰泉泻翠筒，玉液浮银瓮，罗袖擎金凤。团香弄粉，泛绿依红。次酸斋韵二首钓鱼台，十年不上野鸥猜。白云来往青山在，对酒开怀。欠伊周济世才，犯刘阮贪杯戒，还李杜吟诗债。酸斋笑我，我笑酸斋。唤归来，西湖山上野猿哀。二十年多少风流怪，花落花开。望云霄拜将台，袖星斗安邦策，破烟月迷魂寨。酸斋笑我，我笑酸斋。离思二首夜啼乌，柳枝和月翠扶疏。绣鞋香染莓苔露，搔首蜘厨。灯残瘦影孤，花落流年度，春去佳期误。离鸾有恨，过雁无书。月笼沙，十年心事付琵琶。相思懒看帏屏画，人在天涯。春残豆蔻花，情寄鸳鸯帕，香冷荼蘼架。旧游台谢，晓梦窗纱。西湖晚晴总宜船，绿情红意雨余天。盈盈皓月明如练，棹举冰田。神仙太乙莲，图画崔徽面，才思班姬扇。新诗象管，古调冰弦。客中二首望长安，前程渺渺鬓斑斑。南来北往随征雁，行路艰难。青泥小剑关，红叶湓江岸，白草连云栈。功名半纸，风雪千山。锦缠头，粉筝低按舞〔凉州）。佳人一去春残后，香冷云兜。晴山翠黛愁，绿水罗裙皱，细柳宫腰瘦。梨花暮雨，燕子空楼。
六月廿一日立秋偶题::明代：金幼孜::两日风雨过，满目皆秋意。开轩灏气回，入座凉飙至。高梧响萧萧，鸣蜩方嘒嘒。坐念寒暑更，令人发深喟。
杂咏一百首·冯昭仪::宋代：刘克庄::兽不能加害，倾身障赭红。安知丁与傅，他日鸷于熊。
病起酬如禅德::宋代：释重顯::大明一寸光，腐草一何假。人命呼吸间，诚哉是言也。呼之曾已休，吸之尚未舍。寄问诸苦源，来者不来者。
立春日雷::宋代：方岳::胜裹春从午夜回，自挑生菜压春醅。阿香不解人间事，便驾雷车送雨来。
梦江口 即单调望江南。春尽::清代：陈世祥::春去罢，因甚却关情。最是柳丝长不了，何来燕子语偏明。怕要下阶行。
堤上閒步二首 其二::宋代：李之仪::暖风轻蹙浪花浮，留滞江城愧谢悠。吟苦空多屈原恨，赋残犹剩庾郎愁。渐因卜筑投归鹭，聊托潺湲习戏鸥。可笑粗官杀风景，满船丝管载凉州。
邓玄度观察以归兴十章见寄用来韵漫赋草土馀生不宜拈弄笔墨第兰契久阔芳讯遥临掩泣抒怀罪我勿计也 其七::明代：张萱::偃蹇轩裳客，栖迟云水乡。寻僧参半偈，采药试新方。合眼棋枰侧，高眠酒瓮旁。能閒有今日，始觉旧时忙。
感物二首 其二::明代：赵完璧::嗟嗟三闾子，不复得怀王。早以蕙兰误，岂虞萧艾香。
为杨子常题文水画吴中山水 其九 夏周二公祠::明代：王彦泓::二公去后百年奇，庙貌蒸尝继有之。为国为民谁与并，只应比颡过斯祠。
盐::宋代：黄庚::同絺入贡载遗经，分赐群臣羡水晶，涧下作醎从海产，熬波出素似天成。享神洁白惟形似，富贵珍奇以宝名，此物可方为相事，他时商鼎用调羹。
唐多令 甲辰冬，武林旅馆对雪::清代：吴尚憙::小阁独挑灯。闲愁无数生。怯严寒、倚倦云屏。一夜朔风惊旅梦，晨起望、粉妆成。碎玉遍山横。琼瑶布满庭。念崎岖、客路江程。料得梅花将报信，清态度、费诗评。
黄州赤壁怀古::当代：熊盛元::探幽来赤壁，隔雨望乌林。苏子踪犹在，周郎舰已沉。从知遏云气，不及遂初心。漠漠荒烟里，陶然酒自斟。
拟古将进酒::明代：石珝::铜龙水涩蟾蜍泣，桂花参差夜云碧。地上落叶何纷纷，花枝不似三春日。鸿声渐远江水寒，百年转眼风月残。夜深杯满君莫难。
剑门图::元代：傅若金::剑门天下险，亦复天下壮。峥嵘扼西南，气欲轧万象。石壁摩往来，风湍束奔放。深蟠虚无底，峭出日月上。二仪含崎嵚，万古设眺望。一夫或当关，强敌不敢傍。胡为昔人国，恃此亦倾丧。圣朝今无外，皇化极浩荡。势狭秦汉争，治同唐虞让。乃知不在险，六合德可王。前年南中行，其地少平旷。悬车度重隘，束马下叠嶂。翻疑蜀道坦，剑阁固殊状。及此观画图，间关愁西向。浮云从中来，日暮一惆怅。
山庄早春连雨即事::唐代：朱千乘::崇朝竟日雨{風衰}{風衰}，万物萌牙疑水灾。白屋世情轻席户，青山老大厌莓苔。常时杨柳烟中绽，今岁花枝雪未开。节往始知阳气晚，和风不借后亭梅。
次韵袁宪雪二首::宋代：陈造::犯雪回帆岁遽残，自怜雨澁更风悭。从游已落邹枚后，著语渠能季孟间。梦逐蜚仙凌色界，谁因逋客护云关。独思快目毗陵晓，玉衬金波妥锡山。
绝句::宋代：释祖可::琴到无弦听者希，古今唯有一钟期。几回拟鼓阳春曲，月满虚堂下指迟。
游石屋洞::明代：李时行::深谷天藏景，耽幽客共游。云移山不动，石在水长流。竹露晞初日，松风报早秋。尘心消欲尽，彷若住丹邱。
虞美人 其二 庚午暮春::当代：蔡淑萍::小园风雨桃花尽，江泛桃花汛。激礁拍岸远无声，却见后波前浪尽峥嵘。凭栏无语情犹切，眼底烟波阔。夜来雷似鼓声催，似问凭谁只手挽潮回？
云门寺作::元代：刘基::若耶溪头过新雨，云门寺前芳草长。好将薜荔纫衣带，更取辛荑结佩纕。绿鬓朱颜非昔日，茂林修竹是他乡。东风且莫吹花尽，远客伤春易断肠。
咏怀旧隐十五首 其七::元代：吴当::契阔风云会，栖迟道路长。老来犹作客，春至好还乡。酒醒天连屋，诗成草满塘。家声尚清白，世态任炎凉。
呈绣伊老人::近代：黄松鹤::早岁离乡国，归来取次游。西园留野客，东阁荐名流。万卷书城护，一灯厦志修。诗人垂老矣，不尽古今愁。
和钟西耘庶常德祥律门感怀诗::清代：黄遵宪::东西南北走舟车，虎穴惊看插邑闾。七万里戎来集此，五千年史未闻诸。考工述物搜奇字，鬼谷尊师发秘书。教训十年民力盛，倘排犀手射鲸鱼。
送咸阳知县庄九畴之官::明代：谢肃::暂时学稼出淮村，一日瞻天入午门。又向清朝纡宠命，可无佳政及黎元。锦波杨子浮春色，绿草秦城没烧痕。莫惜此行千里别，唯应思荅主人恩。
麦苗::清代：弘历::新苗抽绿远连阡，生意回苏态自妍。最爱冰须琼雪缬，谁将弱线蕊珠穿。春融润浃如沾雨，日暖晴烘欲吐烟。何异豳风图里看，民依念永为停鞭。
芦管制笛::元代：陈谟::旋将芦管裁成笛，若比柯亭别出机。数点残星分远近，七均古调按依稀。吹斜月影潮初上，转入梅花雪更飞。岁晚江空听最好，夜寒吟句不思归。
沙亭漫兴 其五::明代：屈大均::风寒落叶易成悲，叶叶秋来亦有思。萧瑟最愁蝉响外，一声先与梦魂知。
日本照禅者欲得数径以述怀赠之::宋代：释智愚::世路多巘险，无思不研穷。平生见诸老，今日自成翁。认字眼犹绽，过谭耳尚聋。
内子于扇头自画红绿梅花戏为题句四首 其一::清代：夏孙桐::萼绿仙人绝世姿，绛都春好谱新词。口脂眉黛天然色，分入东风作两枝。
临江仙（送鄞令李易初）::宋代：舒亶::折柳门前鹦鹉绿，河梁小驻归船。不堪花发对离筵。孤村啼鴂日，深院落花天。文采弟兄真叠玉，赤霄去路谁先。明朝便恐各风烟。江山如有恨，桃李自无言。
咏雪诗::南北朝：吴均::雪逐春风来，过集巫山野。澜漫虽可爱，悠扬讵堪把。问君何所思，昔日同心者。坐须风雪霁，相期洛城下。
古香慢 咏雁寄古健青::当代：陈永正::做秋渐冷，思远难留，千里平楚。最苦仓皇，水阔影孤欲度。还怕逆风吹转，难觅南归旧侣。况芳洲、雾重易暝，断魂万苇深处。但枉送、流年如雨。谁信相怜，曾为来去。锦瑟弹空，怨抑月明知否。只恐夜沈沈，唤不起、沙头倦羽。料徘徊，在阿阁、有人无语。
绝句口号八首，勿以风雅观 其一::明代：夏完淳::去年人送长短亭，一片烟波入洞庭。江海无情人不见，芳洲春草为谁生？
鹊踏枝::当代：魏新河::年纪明年才十九，白白柔柔，小小尖尖手。写得青春歌一篓，认真唱与乖乖狗。果是新新人类否，结束恩仇，做个朋和友。荡荡东风摇弱柳，深情酿作桃花酒。
寄如愚珙二首::宋代：刘子翚::射殿遥闻驻六飞，天颜咫尺引儒衣。吾家亦有胪传喜，叔侄联名赐第归。
章台柳 其三 小荷初开::当代：崔荣江::春已归，荼靡老。水上青荷藕花小。已至佳期未见君，便抹胭脂为谁好。
次韵知微无外石门相会::宋代：释慧空::铁牛插翅快於鹘，石虎抬头惊倒人。笑把方山轻捩转，几多游子失关津。
木末亭拜方正学先生像::明代：屈大均::宗臣遗像在，对越孝陵云。周礼难为国，姬公竟负君。龙蛇迷旷野，日月在孤坟。莫问三杨事，忠良道各分。
挂金灯 赠重阳师父侄王周臣::元代：马钰::绝攀缘，心上生光莹。朗然变化。无穷异景。这密妙、教贤省。内貌宜，手速整。悟后分凡圣。亘初灵明，火内正劲。锻炼出、清中静。
题张端衡竹木石画::宋代：刘宰::槎牙高树萧梢竹，绝岛风烟开短轴。更烦点笔作衰翁，啸月吟风饮山渌。
山中怀萝石翁::明代：雪江秀公::老怀常耿耿，岁暮一行书。寒日孤城短，山堂独夜虚。病多忧到骨，吟苦泪盈裾。只恐梅花笑，相逢齿发疏。
临江仙::宋代：辛弃疾::醉帽吟鞭花不住，却招花共商量。人生何必醉为乡。从教斟酒浅，休更和诗忙。一斗百遍风月地，饶他老子当行。从今三万六千场。青青头上发。还作柳丝长。
王寨遇雨::元代：王翰::西风吹雨晚潇潇，山馆无人夜寂寥。病后岂堪鞍马倦，老来偏怯路岐遥。孤灯耿耿梦初断，双棹悠悠魂欲消。自是奇穷多坎壈，非干王事独贤劳。
结交行赠李沔阳::明代：李梦阳::古人结交如种稷，今人当路裁荆棘。世间万事各有极，人生何必相倾仄。君不见李沔阳五马昨朝天，天冰地裂冲寒烟。三月不遇见天子，归途困顿心忧煎。南行波涛值汹涌，蛟龙失势鼋鼍踊。留滞聊栖梁孝台，醉歌直据侯赢冢。却忆当年侯未须，识者尽道骅骝驹。落笔遽掩羽猎作，挺身遂上青云衢。百战不侯李广辱，一麾出守延之吁。峡霾光射卞和玉，月明泪迸鲛人珠。李沔阳，汝无学云梦吞，亦莫效江南哀。六龙挽车日月轮，万里簸荡风沙开。弃君舟楫理衔辔，有人物色腾骧材。
和吴匏庵姚氏园池四绝 其四::明代：沈周::小小园池尽自清，不曾誇大命新名。看花看竹多佳客，竹与追陪花送迎。
江城梅花引::清代：刘炳照::长堤垂遍柳千条。是情苗。是愁苗。恰似盈盈，十五女儿腰。转瞬絮飞春欲晚，更无奈，送行人、向灞桥。灞桥。灞桥。尽魂销。风又飘。雨又飘。绾也绾也，绾不住、离思迢迢。归梦无端，暗逐广陵潮。愁缕情丝拌割断，还只怕，没并州、快剪刀。
齐天乐 柝声::清代：杨芳灿::是谁散打虾蟆鼓，声声恰环邻屋。逗破黄昏，敲残白晓，不管离人眠熟。跳珠撒菽。似玉虎牵丝，桐鱼呼粥。记否当场，筝琶滚遍六州曲。严城曾伴刁斗，正边烽夜警，急响相续。旧事心惊，长途耳倦，孤枕那禁枨触。更阑转促。又搀入寒鸡，数声咿喔。催堕镫花，背人红簌簌。
上颂醇亲王庚寅七月 其九::清代：曾广钧::湘州下士百无似，畴昔纵横览霸书。一观天人深自幸，欲从车骑愿徒虚。即今丹地容鸣佩，犹羡兰锜可曳裾。异日朝廷求将种，甘抛铅椠拥犀渠。
六客诗 其四::元代：杨维桢::有客有客来文山，如金如铁坚非顽。文山颓，不可攀，留尔亦足消群奸。静以安，方以直；带苍玉，佩文石，文星灿然守玄默。
再次韵白诳简宾王二首::宋代：陈造::鱼避清澄鸟爱昏，陶翁归计酒盈樽。山田雨足鸠呼妇，篱院春深竹有孙。百首旋编新赋咏，三生犹忆旧精魂。小摩他日红尘眼，闲送蜚云过海门。
高阳台::近代：陈小翠::病柳惊风，痴蝉噤雨，梦云堆满银屏。药灶茶烟，愔愔绿透帘旌。瓶花冷抱娇寒瘦，怪年来，忘了秋晴。漫忪惺，玉宇琼楼，何处吹笙。霓裳散后姮娥老，甚泪华弹指，都化春星。锦瑟华年，无端误汝聪明。银河水浅公毋渡，是桃花，一例飘零。旧园亭，歇了歌莺，散了流萤。
永叔舟中同王山人石父较奕作::明代：胡应麟::天末归心堕钓纶，青鞋能复恋红尘。仙槎此夜偕王质，旅店何年卧积薪。满座星辰寒照客，半窗风雨夜留人。无论甲子须臾事，笔底桃花万树春。
书怀四绝 其三::明代：王世贞::早闻金印出长安，诸将人人拟筑坛。却向乐通侯馆去，玉关双鬓不胜寒。
九日侍宴乐游苑诗::南北朝：沈约::凭玉宅海。端扆御天。止流飞壑。静震腾川。凝神贯极。摛道漏泉。西裘委袵。南风在弦。暮芝始绿。年桂初丹。上林叶下。沧池水寒。霜沾水寒。鴈动轻澜。停跸玉陛。徙卫璇墀。琱箱凤彩。羽盖鸾姿。虹旌迢递。翠华葳蕤。礼弘灞汭。义高洛湄。
五云门外湖田::宋代：张侃::越中官赋重，有田即追呼。小民生计薄，何以存妻孥。前贤念民切，潴水启鉴湖。自此岁常登，不计大有书。湖堙水渐涸，往往事耕锄。禾根虽浸水，天秋翠平铺。后王主生育，讵肯馁一夫。尽说湖田好，大胜行商车。商车利纵博，巨涛与险涂。湖田若不熟，明年岂全无。
寄题宇文之邵公南止亭::宋代：冯山::公南九亭名止止，亭不妄作名何为。群公赋咏得深趣，清绝正与斯人宜。铺张止义到无说，使我下笔先迟疑。圣贤出处无定辙，俯仰轻重争毫釐。云行非行止非止，由赐狂病渊骞痴。公南少年负才术，试仕吐出胸中奇。一言龃龉便投袂，自道岂欲求人知。公卿文章强且起，举手谢绝无还期。传家万卷书史乐，负郭五里松楸悲。岷峨嘉景照研席，事搅辄醉醒仍诗。有时日晏卧不动，郁郁经济埋如脾。太师竹洞枕温落，龙图药圃临清伊。二公止迹不止道，力与名教相扶持。今君所处近伊洛，道在不必分高卑。文章自可敌行事，荀孟皆我知为谁。亭非俗亭止非止，人物不到西南欺。
数椽::宋代：许棐::数椽茅屋傍林塘，幽似山僧独住房。夜静只凭猿守宅，昼闲时有鹤升堂。旋收落叶供茶爨，细捣枯花作印香。书册满床诗满橐，别无生计亦何妨。
飞来寺 其一::明代：金节::神灵有意却飞来，福地于今绝胜开。古洞猿藏山色暝，清泉龙濑石岩摧。磬声寂处僧初定，舟缆过时客再回。登眺几经忘岁月，空馀磴道长莓苔。
分梦泉::宋代：周文璞::偷得两泓清，同他猿鸟吃。上下泉边身，上下床上客。相对各相忘，山中小花白。
千尺雪即景杂咏 其一::清代：弘历::引水淙潭喷雪光，清游两度乐徜徉。范家别业偏幽胜，导我閒吟半刻强。
朱明洞怀葛稚川::明代：曾迁::云萝寂寂倚苍苍，古洞犹传不死乡。丹灶夜留明月鍊，金泥春带落花香。骖鸾月下三山近，化蝶岩前一梦长。我亦狂游勾漏令，玄珠何处更求方。
句::唐代：窦叔向::禁兵环素帟，宫女哭寒云。（《哀挽》第三首，止存二句。见《联珠集叙》）。
过涉县熊耳山::宋代：韩琦::我从团柏历山岐，秀绝唯于熊耳知。芳草经年被重席，轻云无日展时旗。羊头有黍名终俗，壶口称关类亦卑。何似半天留鹤驭，此来凭轼与仙期。
夜赋::宋代：朱熹::暗窗萤影乱，秋帏露气深。群籁喧已寂，青天但沈沈。恻怆怀高侣，幽默抱冲襟。遥忆忘言子，一写山水音。
中秋病中口号五言十绝遣兴 其四::明代：曹义::故旧多星散，相思意惘然。病中孤好景，谁共对婵娟。
筠阳春述怀七首 其五::明代：刘崧::明秀楼前青柳条，锦水坊下赤栏桥。东郊酒伴能来往，出饮乘晴不待招。
九日湖上寄铦师::宋代：韩淲::湖上游船拨不开，芙蓉十里锦新裁。夜深风露非尘世，惆怅无人月下来。
古意::宋代：舒岳祥::客从南方来，遗我薰风琴。薰风未易致，且奏易水吟。高浪忽起立，四顾变愁阴。征马立踟躇，旁人泪沾襟。壮士不畏死。怒发竖森森。长揖辞四坐，秦关无阻深。燕客视秦王，已若罝中禽。中朝事不成，易水有悲音。请君且勿弹，此曲伤人心。
茅店::明代：黎遂球::茅店将归夜，思亲梦不成。子迟欣得我，身壮幸为兄。捧杖难为别，裁衣自送行。所嗟寒暑异，频望塞鸿声。
雪残香荔支复荣::明代：屈大均::去腊南天苦雪侵，珊瑚冻折荔支林。春来香玉魂都返，翠作炎霞影尽阴。火齐即看红日乱，瑛盘更沃碧泉深。新州核小真难得，冰雪全空姑射心。
日本杂事诗 其一五四::清代：黄遵宪::金鱼紫袋上场时，鼍鼓声停玉笛吹。乐奏太平唐典礼，衣披一品汉官仪。
晨炊横塘桥酒家小窗::宋代：杨万里::饥望炊烟眼欲穿，可人最是一青帘。双渠走水穿三店，独树欹流荫两檐。窗扇透明仍挂上，炉香未烬更多添。山村秪苦无良酝，嫌杀芳醪似蜜甜。
春日学宫见雪::明代：王廷陈::雪是初春积，人于此地逢。纡回青帝驾，散漫素王宫。向晦能无昧，当阳忽已融。映书贫士喜，何计缓东风。
题丁观鹏摹宋人渔乐小景::清代：弘历::雪潭夥集渔舟，远山积素寒浮。设向孤篷问客，应逢张志和流。
雨中拨闷 其二::明代：黎民表::日日伤春到水头，摧颓还拥黑貂裘。梦回不识邯郸路，老去真思广武游。
害贾平章::宋代：徐清叟::扑面京画尘影华，杜鹃声底客思家。久陪宰相堂中食，五拜夫人庙里花。和气薰蒸由地主，孤根容易发天葩。双壶走迸悭琼报，聊宁头纲六饼茶。
包孝肃::明代：何转书::江流如箭逼城隅，中有神皋在奥区。畴昔庙廊推待制，至今河岳祀龙图。平生色笑曾谁假，七十冰霜本自孤。稍喜参知赵清献，独同皇路久驰驱。
九日呈真直院::宋代：叶绍翁::秋风吹客客思家，破帽从渠自在斜。肠断故山归未得，借人篱落种黄花。
所思::唐代：李中::解珮当时在洛滨，悠悠疑是梦中身。自从物外无消息，花谢莺啼近十春。
元宫词（一百三首）::明代：朱有燉::大都三月柳初黄，内苑群花渐有香。小阁日长人倦绣，隔帘呼伴去寻芳。
题关元诚所藏赵观四景画 其二::明代：欧大任::绿树青山日未斜，镜湖一曲有荷花。云霞隐映开元敕，行客遥知贺监家。
捣练子::元代：刘基::人寂寂，夜沉沉，风满中庭月满林。欲挽银河湔泪眼，银河清浅泪痕深。
广州::宋代：陶弼::地穷山亦断，烟水是封圻。外国衣装盛，中原气象非。
柳梢青::清代：吴藻::一抹遥峰。芦环秋雪，桕借春红。北郭湾头，西湖背面，来叩花宫。水楼窗户玲珑。问几度，移将翠蓬。人立斜阳，蝉嘶败柳，鸭语西风。
红甲::明代：瞿佑::金盆和露捣仙葩，解使纤纤玉有瑕。一点愁凝鹦鹉喙，十分春上牡丹芽。娇弹粉泪抛红豆，戏掐花枝镂绛霞。女伴相逢频借问，几回错认守宫砂。
秋日园居口号六十章 其三十三::明代：张萱::幽怀无尽秋无限，不问人间旦复旦。一醉閒眠午梦醒，诗成可判秋光案。
经徐侍郎墓作::唐代：顾况::不知山吏部，墓作石桥东。宅兆乡关异，平生翰墨空。夜泉无晓日，枯树足悲风。更想幽冥事，唯应有梦同。
谢前人::宋代：陈著::意行非夙盟，一见眼双青。款接生如熟，高谈醉易醒。夜床清老梦，晨粥洗余腥。须践杨梅约，重来水月亭。
对酒::宋代：陆游::扇边生怕庾公尘，索笑来游锦水滨。四野云齐初酿雪，一枝梅动已催春。绿尊有味能消日，白发无情不贷人。商略此生何所恨，太平时得自由身。
春夜寒::元代：郭钰::春雨暗空杂春雪，闭门十日红炉绝。寒压破衾夜悽恻，鼓角声酣千转侧。苦竹萧萧茅屋欹，悬崖磔磔啼猿切。苍桧拂风不自支，碧桃醉晓何由得。吞声强起添牛衣，接迹不如投蚁穴。立登霄汉奋长策，死填沟壑抱奇节。奈何贫病相驱迫，少壮几时头欲白。更阑山鬼瞰孤灯，火攻水战骨如折。邻曲寻常疏往还，妻孥劬瘁忘梳栉。谬算平生坐不耕，时危况复山河窄。汗马白丁树功勋，儒冠俯仰无颜色。读书忍作公孙谀，种菊愿依陶令宅。志士百年慎语默，谁云出处轻如叶。每想淮阴酬汉恩，但欲功名垂竹帛。国士从来不易知，解衣推食宁为德。悠悠今古谁知心，慷慨高歌唾壶缺。君不见冻雀纥干栖一枝，彩凤昆丘翻六翮。
拟古十九首 其七 明月皎夜光::明代：姚光虞::迢迢仲秋夕，璧月扬素辉。仰视河汉间，灿灿明星稀。白露泫庭柯，蟋蟀鸣声悲。鸿雁天际翔，岁暮将何之。言念平生欢，结交贫贱时。一朝致青云，弃我如敝帷。物候有变迁，人情难久持。友道日荆棘，叹息谷风诗。
仲春望后二日与彭孔嘉章道华刘子威魏季朗张伯起张幼于舍弟敬美过袁鲁望遇雪探韵得先字::明代：王世贞::袁安馆卧连三日，雷雨初晴雪可怜。欲出龙蛇惊暂后，未舒桃李眩争先。十年空擅游梁席，此夕俱传倡郢篇。极目西山吾并老，拟将春事傍谁妍。
岱麓再和见酬率尔赓答五首 其四::明代：黄衷::驱鳄文何典，怀沙恨有馀。暂堪乘蠡舫，奚取上邹书。晤语天方假，言归岁欲除。掌中希世宝，那得竟藏诸。
真珠帘 送杜十五不党返淮安::明代：屈大均::南来不惮蛮天路。笑风流、解作琼州香估。多食女槟榔，蚤已消蚕蛊。废著随人殊不富。问几时、挥金如土。迟暮。恨多日佯狂，功名难取。筋力枉负熊罴。悔英雄未结，淮阴无伍。且向钓鱼台，更一竿烟雨。天饿王孙应有意，教识得、城东仙妪。君去。看年少屠中，有谁欺汝。
除夕次韵郑司理 其五::宋代：韩淲::流传风俗岂无因，柏叶椒花意已驯。騃女痴儿何所试，牵衣踏地只争春。
征粮至浮河宿詹氏书斋次壁间韵::清代：孔毓玑::雨过青山翠万重，浮河新水浸芙蓉。入门先拭题诗壁，裁句时闻隔院钟。只愿康衢酬帝力，敢期褒德启侯封。明年幸免催科累，载酒携筐劳尔农。
郊行陪祀十首 其一::明代：夏良胜::乍出寒郊外，分明似坝桥。合冰连断野，孤树入层霄。瘦马还堪策，饥乌信可招。一程兼百里，行尽不知遥。
挽杨承事并夫人诗二首::宋代：王洋::除却家传教子经，世间百事不营营。自应艺学推前辈，故得风流劝后生。疏傅挥金终足食，徐卿有子自成名。后来若不流馀庆，真享千钟亦未荣。
入循州访公赏广文学舍::明代：欧必元::几年违白社，今日访青毡。绕径植修竹，连床唯古编。一峰当户口，乱草长门前。共语经时别，犹胜访戴船。
晨兴::宋代：陆游::冬夕宜晚睡，夏日思晨兴。磊落明星高，苍凉朝日升。正襟坐堂上，有几不敢凭，陈前圣人书，凛如蹈渊冰。平生不苟利，岂独畏友朋。长饥君勿诮，人各有不能。
赠休宁令便道省觐::明代：黄廷用::倚门新白发，原是柏舟心。芳草阶前色，青鸾□下音。承家看结绶，作邑试鸣琴。即此为欢际，□池何处寻。
有酒歌四首 其四::明代：何吾驺::有酒有酒冬夜寒，今我不饮皮骨酸。梅花满天树满雪，心为一樽起绕阑。
送勋道人之建安::唐代：徐铉::下国兵方起，君家义独闻。若为轻世利，归去卧溪云。挂席冲岚翠，携筇破藓纹。离情似霜叶，江上正纷纷。
柬程郡侯卧病二首 其二::明代：王慎中::交战知曾胜，胡为薾疾婴。违心牵赤绂，劳已救苍生。舍晚榕阴暗，楼昏蜃气明。抱痾因闭閤，一使讼风清。
赠张全义::唐代：杨凝式::洛阳风景实堪哀，昔日曾为瓦子堆。不是我公重葺理，至今犹是一堆灰。
百字令 儒宗::元代：王＊::圣人传道，执其中、妙在惟精惟一。放则周流弥六合，卷则退藏于密。格物致知，正心诚意，静里包皇极。居仁由义，应机不费毫力。四时天地同参，火符合候，默默存真息。三五归元至德纯，保合太和冲溢。体用一原，显微无间，尽性穷端的。死生勘破，到头还是空寂。
秋日寓目成咏::清代：胤禛::玉露金飙肃昊穹，澄泓秋水映帘栊。群峰黛染呈寒碧，远浦霞明荡晚红。风度桂林香满院，月穿雁字影书空。予怀喜慰西成候，多稼如云处处同。
过飞来寺::明代：卢龙云::寺是前朝幻，舟曾几度过。江山无恙在，道路此生何。云气连帆影，谷声应棹歌。茅堂堪避俗，回首愧烟萝。
次韵石七三六言七首::宋代：黄庭坚::欲行水遶山围，但闻鲲化鹏飞。女忧鬓发尽白，兄叹江船未归。
绍兴以后蜡祭四十二首 送神用《成安》。::宋代：郊庙朝会歌辞::灵之来兮，虬龙沓沓。下土光景，凭陵阊阖。灵之旋兮，羽卫委蛇。偃蹇高骧，遗此蕃釐。
读书所有白花一株状类杨州琼花而花损一叶俗称为八仙云为赋一绝且悼璚花之不复见而独见此也::明代：贝琼::一夜东风吹白雪，化为胡蝶过西家。七香车远人何处，空认唐昌观里花。
送友人入关::唐代：杜荀鹤::此去青云莫更疑，出人才行足人知。况当朝野搜贤日，正是孤寒取士时。仙岛烟霞通鹤信，早春雷雨与龙期。我今不得同君去，两鬓霜欺桂一枝。
避难西坑用瀹韵::宋代：陈著::头秃鬓萧萧，谁知生转劳。危心念避远，老脚失低高。薄采义山蕨，难逢仙径桃。如何是归日，世事日嚣嚣。
王仲仪寄斗茶::宋代：梅尧臣::白乳叶家春，铢两直钱万。资之石泉味，特以阳芽嫩。宜言难购多，串片大可寸。谬为识别人，予生固无恨。
句::宋代：陈靖::玉堂视草思严助，铃阁谈经滞马融。
上丞相寿::宋代：戴栩::去年沙觜是江心，近日汀洲绿菼深。龙伯驱风不敢上，杨花不动树阴阴。
对月独酌和陈定斋三首 其一::明代：黄衷::空斋还独客，月妙兴焉孤。豪至依桑落，衰加谢檿弧。馔寒甘海错，林悄宿山呼。残夜明楼迥，狂吟与吊苏。
题万间室::明代：方孝孺::少陵老翁饿濒死，意欲大庇天下人。一椽茆屋不足蔽风雨，安得万间之厦盖覆四海赤子同欣欣。言狂意广不量力，至今世俗闻者交笑嗔。侯城小儒愚独甚，不敢嗔笑谓公之意厚且真。古来致乱皆有因，大臣固位谨持禄，其计止为安一身。高车大纛耀侈富，子女玉帛骄里邻。安危得失百不知，更僣膏腴便利田宅遗子孙。生灵穷苦堕沟渎，寒士困悴无衣绅。彼也珍羞绮席，歌舞燕乐穷朝昏。老翁哀痛实为此，熟视鄙夫憸子辟之犬鼠加冠巾。曰我得志有不为，嫉邪愤世欲救其弊忘贱贫。至今巳阅八百岁，知翁之意世独少，蹈翁所恶常纷纷。侯城子，为是惧，人受天地中，何以不与禽兽草木为等伦。一心运万化，五性涵义仁。下𥙷后土所不能，上赞皇天之阙燮，调寒暑，抚五辰。大禹疏百川，伊周综理礼乐政教与世为陶钧。孔子孟轲不得位，著书明道亦与治水拯世之功均。吾为孔子徒，忍汩流俗同沉沦。故题一室曰万间，坐觉宇宙亭毒气势皆前陈。身贱不敢论政教，誓将修复孔业为世开昏嚚。室中左右列古书，亦有诸史所笔志义之士忠良臣。关有子厚，洛有伯淳，群公近出皆凤麟。美哉子厚，西铭之说何谆谆。吾恐当时亦感悲叹意，故立此论可与日月同光新。为君不知此，无以建皇极，为臣不知此，无以康兆民。愿写此书千万卷，洗濯鄙胸与私智，使知林林之众，皆吾共出而同娠。视之不至越与秦，尽变呻吟愁叹之俗，若去寒冱逢阳春。小儒不惜独困处此室，作为雅颂歌圣神，再见中国大治同周殷。
湘潭舟中 其一::清代：尚镕::湘水斗风起，竞趋青草湖。扬帆转逆流，衡面看模糊。众山忽相傍，簇簇如画图。藤老树蟠龙，岩空泉吐珠。锁江铁门固，刺天石笋粗。好鸟若招人，隔坞争相呼。迩来正平子，耻逐屠与沽。当寻工部踪，入山古为徒。
送张元直尉盐官二首::宋代：杨万里::璧水寒荠客，春闱擢挂郎。折腰端小耐，整翮未须忙。德进官无小，诗癯誉更香。会看两鸂鶆，飞下蓼滩傍。
醉眠亭四首::宋代：晁端佐::尘埃收得一身闲，饮尽春瓶曝背眠。醉耳犹嫌山鸟聒，梦魂终日上高天。
出塞::明代：方维仪::辞家万里戍，关路隔风烟。赋重无馀饷，边荒不种田。小兵知有死，贪吏尚求钱。倚赖君王福，何时唱凯旋。
卖花声::清代：潘飞声::庭院悄无人。门掩黄昏。阑干慵倚独含颦。不为愁花兼病酒，只是怜春。春梦记难真。閒杀芳辰。倩谁心字夜香薰。空有海棠新月上，知我销魂。
云山图歌::明代：乌斯道::云山云山一何好，日夜无端入孤抱。平生性僻爱云山，岂知却被云山恼。昔住阚湖烟水东，一行一坐青山中。青山起伏春蔼蔼，白云吞吐天空空。寻复扁舟泛吴越，吴越青山更清绝。联联翩翩接荆楚，千里白云如喷雪。只今置身城市閒，可怜举眼无青山。琴抚归樵碧窗静，歌咏紫芝清夜阑。安得便携妻子去，入山竟作山中住。纵然宾客远相过，山窅云深不知处。自念少时贪读书，壮年立志卑唐虞。半世未明周孔学，九重空望夔龙趋。短剑虽曾铸顽矿，蒯缑零落尘埃冷。忍闻天下暗旗旌，耕莘钓磻向何境。仰天俯地徒尔为，与世低昂心转迷。几迥对饭不能食，慨然只起云山思。城中隐君胡仲厚，酌酒论诗十年友。经书不独满胸中，画作何曾在人后。知我已是山中人，先为画山兼画云。晴天倒飞秋海浪，浪中乱叠苍龙鳞。中有乔林结层绿，长梢半掩溪边屋。兔迹鸟道隔重峦，正好开门枕寒玉。我得此图良慰心，但觉云山思愈深。他日能偿结茅愿，可无仲厚来相寻。袖拂白云相对坐，坐久嗒然吾丧我。此时不复有云山，山鸟自啼花自堕。
少年游 乙丑仲春题雁来红扇，一名老少年::清代：姚华::老来渐解趁时宜。着意买胭脂。到眼新红，回头惨绿，一样少年时。为是非花能耐久，霜径夕阳迟。去燕光阴，壮秋颜色，画里倩春知。
天南杂咏十首 其九::当代：陈振家::古人但惧放边陲，难得苏公赞绝奇。瘴雨蛮烟开眼界，海珍怪果快馋颐。树生紫蟹根生实，地有褐蜂山有蜞。履险如夷由旷达，异乡景物足心仪。
海上::宋代：许景衡::江阔浑无际，潮平更不流。鱼龙方鼓跃，凫鸭共沉浮。别岸多云树，斜阳一钓舟。蓬莱如可到，当与子同游。
弟敏德在新安尝作折枝海榴过河间从弟敏聪见而说之遂题一绝与之::明代：程敏政::香实垂垂带露滋，丹青摹出压阑枝。江南江北花相似，白日看云一赋诗。
陆贾祠::明代：梁以壮::半檐残祀大夫宫，莫问王雄与帝雄。烟外鹤鸾巢夕下，槛边狐兔入秋中。一围画暗西城雨，五粒星摇特地风。今日梅关仍险隘，何人还说汉时功。
万安韦邦彦字俊臣携王民瞻杨廷秀谢昌国绝句::宋代：周必大::后学争欹雨后巾，前贤久泽雾中文。韦郎勉力追三杰，他日人还傚五云。
次危大参韵送相德谦之台州别驾::明代：虞堪::一上沧溟万里船，便朝金阙九重天。远臣艰棘曾身践，圣主哀怜有旨传。别驾之官台宿近，长安举首日华边。故人珍重文章在，报政行看不负贤。
寄湖州乌雅太守时有福建参政之除::元代：成廷圭::万里中原路未开，谁倾银汉洗氛埃。诸公多向江南老，远使频从海上来。九月溪寒鸥梦熟，三山秋暝鹤书回。莫挥白发新亭泪，且醉乌程下若杯。
送河南元判官赴河南句当苗税充百官俸钱::唐代：刘长卿::春草长河曲，离心共渺然。方收汉家俸，独向汶阳田。鸟雀空城在，榛芜旧路迁。山东征战苦，几处有人烟。
樗亭::宋代：韩淲::筑亭以樗名，平生无宦情。寥寥千载人，感慨闻风声。
社寮杂诗 其四::清代：吴廷华::搜罗采色次浮誇，点缀都凭草木华。天为痴顽偏爱护，一年无日不开花。
题清隐草堂::明代：童冀::沈氏草堂何所有，开门惟见白鸥波。楼台上下通云气，城郭中间听棹歌。一夏轩窗秋意早，四时阑槛月明多。喜无车马红尘客，时有高人载酒过。
赠杨明府::明代：陈子升::飘泊何堪寄一廛，乡心淮海片帆悬。卜居揽尽中洲莽，嗜酒烹馀大邑鲜。矫制益知长孺直，著鞭终拟祖生先。看君一鹗横秋在，云散昏鸦落野田。
寄李播评事::唐代：杜牧::子列光殊价，明时忍自高。宁无好舟楫，不泛恶风涛。大翼终难戢，奇锋且自韬。春来烟渚上，几净雪霜毫。
忆昔三首 其一::明代：王世贞::忆昔文皇三出边，六龙飞雨净烽烟。天门直向阴山辟，北斗翻从南极悬。铁马春饥填瀚海，金人秋祭失祁连。只今何处无廉李，野哭荒村几岁年。
念庐以叠韵诗见寄次韵答之::近代：袁成玠::新声叠奏总犁然，笔势低昂妙斡旋。语险岂徒能慑鬼，句奇直恐欲惊天。纵横锦绣开千箧，错落珍珠满一船。想见寓楼登望远，蠡湖风月浩无边。
咏史下·梁武帝::宋代：陈普::戒舍工夫老未员，百双鸡子送残年。一生般若成何事，赢得江头载荻船。
偈颂十八首 其十一::宋代：释道璨::符不书，药不采。起死禁不祥，幸有这个在。满院薰风夏日长，人在藕花香世界。
宣徽王公太乙宫使还洛二首 其一::宋代：刘挚::四纪翱翔览太平，三朝出入盛勋名。对扬徽省官仪重，谒款殊庭使事清。桃李春风多惠政，鸾皇云路半门生。少贪嵩洛乡邦好，人望岩岩在老成。
随处::明代：方太古::随处自丘园，无心计子孙。江清平见寺，山小远连村。野况家常饭，真情故旧尊。兴来唯嗜酒，意到已忘言。
三畏轩竹枝词 其十::清代：卓肇昌::行到前峰竹翠间，吹箫石上不知还。夜深暑退罗衣冷，自扣柴扉月满山。
旅兴 其八::元代：刘基::秋气虽可悲，秋色亦可悦。寥寥天宇旷，皎皎县象晢。雁来山叶红，龙卧江潭洁。彼美黄金花，含英耀穷节。佳人不可期，明月圆复缺。空庭夕阴尽，露草白如雪。伫立望四方，弥使忧念结。
奉和张紫阁观察己巳元日书怀之作次韵::明代：屈大均::使君三阁启云扉，一列终南志未违。扬越诸侯推独立，商颜四老待相依。开年柏叶春同暖，隔岁梅花晚不肥。元日书王存草野，春秋长恐史臣非。
访客出春明门 其一::明代：倪元璐::木孔虫穿叶，被天瞒到今。化机与草说，春势独山任。出酒挠花气，呼工按水音。悔将袍笏至，据法合书侵。
白石道中::明代：吴与弼::白石当年曾有赋，清秋此日更停舆。回头火伴閒相语，琴剑何时返故居。
吴门 五::近代：苏曼殊::万户千门尽劫灰，吴姬含笑踏青来。今日已无天下色，莫牵麋鹿上苏台！
鸳鸯湖棹歌　之三十七::清代：朱彝尊::小妇春风楼下眠，与论家计最堪怜。劝移百福坊南往，多买千金圩上田。
登石竹山::明代：徐熥::一径费攀跻，群峰觉尽低。千层环碧嶂，百级挂丹梯。岭峻天疑近，林深路转迷。空中飞鸟绝，树杪乱猿啼。跳浪山魈避，盘旋羽客栖。解衣穿草莽，挥手抉虹霓。岁久碑无字，丹成灶有泥。书符寻篆箓，炼药乞刀圭。吟眺情俱适，徘徊日渐西。扶筇下山去，月色印前溪。
赠墨生吴善::元代：倪瓒::铜官山下白云亭，涧底长松长茯苓。传得潘生烧墨法，墨成持赠写丹经。
满庭芳 行歌::清代：黄永::负手行歌，携筇独啸，闲闲桑者谁欤。古人未往，桀溺与长沮。缚就几间茅屋，随高下、种竹栽鱼。出门见，青山当户，流水绕吾庐。先生今老矣，人应弃我，我亦怜渠。喜松花作酿，细菜堪菹。唤取山妻稚子。团圞坐、扣缶吹竽。朝朝愿，花前酩酊，此外更何须。
咏《庄子》诗::魏晋：孙放::巨细同一马，物化无常归。修鲲解长鳞，鹏起片云飞。抚翼抟积风，仰凌垂天翚。
供兰图 其二::清代：孙原湘::胆瓶欲插费商量，爱好天生事审详。位置一花非草草，才人文笔佛心肠。
颂石头和尚草庵歌::宋代：释印肃::此时山僧都不会，犹若太虚无内外。临时机化即非真，□取驰求还自背。
追和四绝::宋代：陆文圭::三十寻思拟学仙，蹉跎已过古稀年。一生只作邯喑梦，枕上奇方秘不傅。
病中::宋代：李流谦::禀生拙以疎，俯仰人事劳。烦疾乘秋至，幽忧安能逃。闭合无余欣，西风晚萧骚。乃司扬子居，未曾损一毛。流光背人驰，岁暮不自聊。安得七发贤，相从观海涛。
生米市尽处有寺名演义有二物且得甘叔异邓南::宋代：赵蕃::往来屡觅肩吾钓，八十初逢演义僧。香爇黄连云细细，薜看石柱帔层层。何妨杖策往幽步，频念竹炉眠曲肱。海内故人难数见，壁间时得姓名曾。
偈颂九十三首 其八十六::宋代：释梵琮::屋角岩花烂熳，林间春色温和。处处儿童采蕨，纷纷幽鸟营窠。祖意西来没消息，树头百舌语犹多。
至正丁亥春二月起自休致入直翰林夏四月抵京师六月赴上京述怀五首 其二::元代：黄溍::扬帆越江淮，河水来活活。吕梁扼其冲，石芒殊峭拔。溯河柁忽摧，度洪缆遽绝。前途总安流，风劲桅复折。兼旬涉险艰，脱命争毫发。行行薄畿甸，值此正阳月。皇舆方北狩，前旌晓已发。疾驱望清尘，我马不及秣。出关历峻阪，下视原野阔。涧溪多萦迥，冈岭互盈缺。旧游如梦寐，古道无改辙。经时春草变，久旱夏云热。远行诚苦辛，傥免蒙霜雪。
偈颂九十三首::宋代：释梵琮::山丛林与入丛林，一句当机绝古今。不涉流清到底，九江江水未为深。
用雪诗韵谢三外弟见和::宋代：洪适::我昔槜李寓，君方锡山潜。欲驰咫尺书，駃足无飞廉。相望参与商，引首徒遐瞻。朅来萍梗踪，远野得茅檐。获与谭垒接，何询龟筮占。青山整烟鬟，澄波开鉴奁。乔松与怪柏，如虬老龙髯。悠然一望间，野色皆可觇。范甑飞埃尘，墨突寒不黔。好友岂厌频，鸡黍供炊爓。外家三遗珠，颖脱皆囊尖。交情谢流俗，不问凉及炎。著鞭挹清风，从者屡我淹。高论极根源，师友识所渐。大略搉治忽，细谈析毫纤。皮里有阳秋，褒贬追齐歼。古称学如殖，秋成观执镰。吾匪董夫子，家居下帷幨。言经虽败绩，宁防整冠嫌。抽轧强成章，句鄙不任拈。骪骳且艰涩，疵瑕费针砭。君诗粲珠琲，光焰古人兼。讵覆伧父酒，不道胡儿盐。陈檄愈头疾，杜词逐寒痁。轻缣边幅富，健笔锋铓铦。语句既遒丽，格律何森严。我穷思已竭，君方涌泉添。三峡争倒流，未肯波澜恬。短才愧非正，尚期膏馥沾。吟罢觉夜永，明窗耿孤蟾。
题竹石图::明代：释宗泐::竹石吾所爱，眼中无此清。如在异乡客，忽逢亲弟兄。奇质含古润，虚心抱幽贞。浑忘是图画，疑有风云生。
冒雨出省示同舍::宋代：宋庠::簇云丝雨共凄迷，红日应衔苑树西。陌上绛涂深几许，羸骖无锦可障泥。
舟中::宋代：陆游::青枫湖上村，绿蓑舟中客。云兴山叠见，海近地势坼。悠然沧洲趣，宛与麈世隔。虽云食不足，麤免婚嫁责。渥丹未辞镜，衰白幸满帻。明当鼓枻行，放浪穷七泽。
蕲春听琵琶五首::宋代：孔武仲::银烛交光桂酿清，亲朋相见苦多情。春宵万籁俱澄绝，初试鹍弦骤雨声。
羡夏篇::魏晋：李颙::羲和游与并，朱融骋离光。照穴应时启，超川随化亡。咧咧林蜩鸣，翩翩鸣鵙翔。
和赵达夫元夕礼闱锁宿::宋代：韦骧::元宵锁宿礼闱清，春意寒威两战争。月照楼台疑昼景，风传车马讶雷声。蹉跎自愧青云志，勤苦须怜皓首生。勿叹拘挛度良夕，共开精鉴选经明。
索马乡丈紫竹罗汉即席书扇遗之::明代：徐渭::春来携酒醉春萝，乞得春花一两窠。不若取将松竹去，成阴留待主人过。
读元史三首 其一::清代：顾嗣立::中原皇纲失，宗社如山崩。读书遭兵燹，灭没无一存。伟哉姚公茂，绝学能相承。军中来江汉，窦许号得朋。读书鸣琴下，圣贤接寝兴。宝剑抉浮云，手扶日月升。经学唱西北，文物得未曾。茫茫六合内，独让斯人能。
题西庵所藏佛牙::元代：耶律铸::旃檀奁里贮灵牙，来自中天尊者家。莹色冷侵秋夜月，真光明射晚晴霞。本同舍利原无别，疑是金刚事有差。犹忆广长舌左右，嚼咀风雨震雷车。
寄仁侄::宋代：释智圆::庭木西风动，闲轩落叶稠。梦回霜月晓，信断海山秋。道性归无念，孤吟已绝愁。况疏林下约，烟水路悠悠。
宋定伯捉鬼::魏晋：干宝::　　南阳宋定伯,年少时，夜行逢鬼。问之，鬼言：“我是鬼。”鬼问：“汝复谁？”定伯诳之，言：“我亦鬼。”鬼问：“欲至何所？”答曰：“欲至宛市。”鬼言：“我亦欲至宛市。”遂行。　　数里，鬼言：“步行太亟，可共递相担，何如？”定伯曰：“大善。”鬼便先担定伯数里。鬼言：“卿太重，将非鬼也？”定伯言：“我新鬼，故身重耳。”定伯因复担鬼，鬼略无重。如是再三。定伯复言：“我新鬼，不知有何所畏忌？”鬼答言：“惟不喜人唾。”于是共行。道遇水，定伯令鬼先渡，听之，了然无声音。定伯自渡，漕漼作声。鬼复言：“何以作声？”定伯曰：“新死，不习渡水故耳，勿怪吾也。”　　行欲至宛市，定伯便担鬼著肩上，急持之。鬼大呼，声咋咋然，索下，不复听之。径至宛市中下著地，化为一羊，便卖之恐其变化，唾之。得钱千五百，乃去。于时石崇言：“定伯卖鬼,得钱千五百文。”
采菱曲十二章 其五::明代：胡应麟::风神秋水照华筵，怪得王孙掌上怜。惆怅后庭花底月，凭阑回忆破瓜年。
早起::明代：李之世::严冬似早春，时物多暄煦。崇朝澹晦阴，花径冥濛雨。垂柳助芳柔，繁英亦增妩。悄然人虑清，屋角流莺语。
用吕宗卿山亭韵::宋代：方岳::约住山云倚断栏，云如秋薄与山环。为山醉矣无山句，山不负予予负山。
幽谷泉::宋代：欧阳修::踏石弄泉流，寻源入幽谷。泉傍野人家，四面深篁竹。溉稻满春畴，鸣渠遶茅屋。生长饮泉甘，荫泉栽美木。潺湲无春冬，日夜响山曲。自言今白首，未惯逢朱毂。顾我应可怪，每来听不足。
花朝曲 其六::明代：李良柱::燕市青青十二楼，曲尘丝里万条柔。楚宫宝袜黄金缕，齐楚莲花白玉钩。
春闺::宋代：易士达::燕语莺啼触拨侬，院深懒傍绣帘栊。一年春事半晴雨，万里云帆几夕风。柳欠温存牵怨恨，萍无拘束自西东。此情莫向桃花说，说与桃花也落红。
次韵答璧侍者五首 其三::宋代：陈造::他日山行不唤船，浪花如雪北风颠。而今已苦山行热，却办鸱夷饷长年。
至日病初起 其三::明代：陈献章::睡足龙溪旧草堂，晨开东牖望扶桑。四方云物书同日，半夜梅梢度一阳。行不愧人贫亦乐，药能除老瘦何妨。春来试约张东所，何处投竿弄渺茫。
潜山风土::宋代：释文珦::潜为杭古邑，汉郡属丹阳。俗本崇勤俭，民终不寇攘。屋头犹种木，田岸亦栽桑。颇与豳风类，吾心爱此乡。
次韵澹庵新正见怀::清代：陈宝琛::阴云如羃失重闉，遑问金明与玉津？一昔风光如隔世，等閒会合不由人。蛙声能禁民思汉？鹑首休疑帝赐秦。城北城南何所住？知君肠断曲江春。
代别后梦别::唐代：长孙佐辅::别中还梦别，悲后更生悲。觉梦俱千里，追随难再期。翻思梦里苦，却恨觉来迟。纵是非真事，何妨梦会时。
言怀::明代：刘崧::处贵恒多惧，居富恒苦忧。富贵本在天，忧惧日相仇。煌煌将万金，赫赫封五侯。一朝将倾戮，徒为鸡犬羞。逝者何滔滔，鉴之良悠悠。所以高鶱士，超然谢机谋。日食止藜糗，所依止林丘。閒来阅书史，时至事园畴。允矣聊自嬉，庶无愆与尤。纵心南山云，濯足清江流。岂曰昧闻道，四十忽已遒。庶几后来日，复此成优游。
海盐陈母节义词，并序::元代：张昱::陈母节义谁可及？二十守志今六十。家本泉州身姓庄，户版抄入商人籍。夫陈亦是海盐商，远来婿庄图久长。庄时年当二十四，于飞和鸣双凤凰。岂期得子才四月，幡然去作诸番客？海中使船惟信风，倏忽千波万波隔。五稔弗归邻媪疑，情以讽庄欲嫁之。正词厉色却邻媪，将焉置此呱呱儿。久乃陈从海外至，子生五年能捧雉。银灯坐照夜堂深，劝谏夫陈词不已。海中日日生风涛，千金之躯同一毫。人非金石当自保，北斗那共黄金高？夫陈耳听心不悟，趣装出门衣楚楚。庄忧水底有蛟龙，陈恃蛟龙莫予侮。信回乃在九重渊，庄走入房羞见天。引刀自刺刀堕地，哭抱孤儿仍自怜。指有此儿堪嗣续，不尔从陈葬鱼腹。良人虽没天可移，绩纺教儿买书读。儿名宝生既长年，知父之死常泫然。母告汝父之海盐，有子尽典祭祀田。汝往赎田还祭祀，妾身无愧归黄泉。宝听母言即长往，未知海盐先采访。果得前兄名宝一，泣诉二天成俯仰。归复母命母大喜，恨不相与携手至。转头沧海作桑田，奉母还乡谈笑耳。儿亦一来拜母庄，母子三人涕泪霶。浮云行天失变化，鸣鸟集树休翱翔。宝也奉母孝益谨，母子更相为性命。母呼宝也语近床，贷汝父钱名石章。章负舶钱今系狱，汝父虽没钱须偿。唤婢卖珠遣宝送，泉人义庄作歌颂。十子不如一女英，男儿负义真何用？天朝史臣高与王，大书特书相发扬。传闻满纸作龟鉴，无不读之眉目张。诵庄之贤无远近，夫妇纲常自庄定。关雎之诗今复作，还有删诗如孔圣。三光不灭天地存，教子锡类皆弟昆。陈母节义天所报，驷马何独于公门。
锦缠道 初度::明代：梁清标::冰雪柴门，寂寞岁寒时候。跳双丸、悬弧今又。风尘澒洞人非旧。剩得闲身，浪逐烟波叟。叹种种颠毛，不堪回首。春酿熟、好烹羔剪韭。佳人翠袖殷勤，且主盟花月，漫说经纶手。
朱象玄太史册封楚藩云将取道南游太岳诗以送之::明代：王世贞::于皇展亲睦，宗子介樊襄。玉圭黄金册，炜晔出尚方。伊余同门友，洵美清而扬。诏其辍史幄，尔往钦哉将。天都辟阊阖，九奏何锵锵。莲烛际宸晖，星裾搴御芳。前呼薄崇椒，后饯塞津桥。白茅仍拥节，班马重横镳。雪里蓟门树，花前汉江桡。汉江一千里，方城暮烟紫。鸣钲荡鱼龙，解缆采兰芷。荜路捧霓旌，从价蹑珠履。帝命尊若天，王封固于砥。此时雍堤柳，柔条尽抽绿。上客金马姿，小儿铜鞮曲。山问诸葛龙，门访庞公鹿。羊碑摩绝翠，鲛渚泛明玉。壮游重茫然，弭节太和巅。挥手弄日月，荡胸拂云烟。中有两仙童，跪捧琅函编。奇字不可识，閟之二千年。今遇蓬莱客，始宣至人传。归上紫皇寿，珥笔长周旋。
尝新茶::宋代：王洋::僧催坐夏麦留寒，吴人未御絺绤单。溪云谷雨作昏翳，思假快饮消沈烦。商人远处抱珪璧，千里来从建溪侧。报云蛰户起惊雷，鞭走龙蛇鬼神力。色新茗嫩取相宜，留得一年春雪白。先修天贡奉珍团，次向人间散春色。僧作虚白无埃尘，碾宽罗细杯勺匀。寒泉一种已清绝，况此灵品天香新。人间富贵有除折，静中此味真殊绝。谁言僧饭独萧条，胜处谁容较优劣。
挽杨承事并夫人诗二首 其二::宋代：王洋::梦协幽兰故可誇，来从君子更宜家。疏恩自合开新邑，比德还应副六珈。解使威仪同诂训，聊随轻薄事铅华。自从瑶瑟初扃后，槛外春风懒放花。
题乌什城::近代：冯其庸::西来万里拜孤城，燕子山高有勒铭。此去关山多峡路，烽台犹扼迭里门。
挽求志居士王料院二首::宋代：徐元杰::身忝蓬莱客，抠衣谒使臣。麈谈频款曲，樽酒屡殷勤。政事钦前迹，诗书耸旧文。话言犹在耳，不忍哭公坟。
岁后书怀::宋代：元溥::他乡故乡老若此，新岁旧岁穷依然，烹茶但有二升水，沽酒初无三百钱。
忆秦娥::宋代：李处全::莺花寂。为渠游冶长安陌。长安陌。今朝风景，酒肠宽窄。锦茵闲把薰笼幂。嫩红倚绿娇如滴。娇如滴。古今高咏，老泉仙伯。
读史 其十七::清代：孔祥淑::淑德伊云逝，陈篇寄赏音。穷通端有道，常变不移心。师法班昭诫，难为《女史箴》。内修勤自省，怀古一何深。
送陈玉林归集庆永寿宫::元代：李孝光::天绕龙宫日月低，六龙曾驻冶城西。祠光午夜入牛斗，玉气千年成虹霓。承恩已报紫旌节，奉使屡上黄金闺。神眷灵官守桂树，银榜碧镂自天题。
朝岚::清代：弘历::朝岚夕霭人常言，率拟霞标而已矣。不知斯亦气流行，如潮汐自沧海起。两山之间必夹川，万涧千溪汇于此。岚霭定从川下降，倒行逆施无其理。塞上厥候益分明，晓暮添衣乃所以。濛濛淰淰中亸鞭，自远望之谓云里。
从军行::明代：许炯::水到交河咽不流，阳关西去少回头。都将红粉千行泪，博取黄金万户侯。
江村乐（四首）::明代：高启::一犬行随饷榼，群蛾飞绕缲车。江边女去摘芡，城里人来卖茶。
早秋::宋代：李昭玘::大暑不可怨，秋来终有时。露惊庭鹊睡，风动井梧枝。逐客长夜感，美人团扇悲。如何陶靖节，独与菊花期。
移使鄂州次岘阳馆怀旧居::唐代：刘长卿::多惭恩未报，敢问路何长。万里通秋雁，千峰共夕阳。旧游成远道，此去更违乡。草露深山里，朝朝落客裳。
水调歌头·河汉下平野::宋代：叶梦得::河汉下平野，香雾卷西风。倚空千嶂横起，银阙正当中。常恨年年此夜，醉倒歌呼谁和，何事偶君同。莫恨岁华晚，容易感梧桐。揽清影，君试与，问天公。遥知玉斧初斫，重到广寒宫。付与孤光千里，不遣微云点缀，为我洗长空。老去狂犹在，应未笑衰翁。
题西云岩杂咏 其二::清代：陈维英::纵览乾坤眼界宽，悠然瀛岛辟奇观。云峰窈窕参诗可，石洞谺谽入画难。未问棘闱扳桂蕊，且栖萧寺佩秋兰。先机若领他年相，熕芋缘何蕲懒然。
风颾颾辞四章 其四::清代：姚燮::骖云驷而偃蜺旄乎，左佩玦而右以櫜乎。鸣天鸟之嗥嗥乎，揽佺期以为嬉敖乎，抑乘太霁而远翱乎。
颂古六十二首 其五十::宋代：释清远::欲求佛法往南方，老大宗师为举扬。山花满地虽狼藉，一阵风来一阵香。
句::宋代：李康年::可笑幽航载归梦，迟明身在武昌城。
徐教授写予真求赞::宋代：周必大::虽非戚戚小人儒，亦岂堂堂大丈夫。写向广文官舍里，巍冠为我讲唐虞。
雨后作::近代：傅子馀::湿云压树油油绿，抚景年来叹未穷。花影已担连日雨，鸟声横唾一楼风。中人天气生凉热，老我时光誓始终。屡向园亭寻断句，只缘诗有不常工。
题城南书院三十四咏::宋代：张栻::山色顿清秋欲半，湖光更净日平西。凉风猎猎低荷盖，归翼翩翩度柳堤。
溪亭春日二首::宋代：高斯得::嘤嘤春哢沸青郊，老鹤翛然独在皋。澹沲和风眠五柳，冲融暖日醉三桃。尽轮乐事归妍唱，肯把牢愁寄续骚。想得旧游时入梦，西堂春草未应薅。
白云洞::明代：李云龙::洞口松萝密，白云压枝湿。莫往披白云，恐有蛟龙蛰。
再游西湖::清代：陆懿淑::轻舟共赏好湖光，远见朱桥曲曲藏。忽听钟声刚报晚，碧山如画对斜阳。
横吹曲辞。陇头水::唐代：王建::陇水何年陇头别，不在山中亦呜咽。征人塞耳马不行，未到陇头闻水声。谓是西流入蒲海，还闻北海绕龙城。陇东陇西多屈曲，野麋饮水长簇簇。胡兵夜回水傍住，忆著来时磨剑处。向前无井复无泉，放马回看陇头树。
咏史十一首 其七::唐代：李华::秦灭汉帝兴，南山有遗老。危冠揖万乘，幸得厌征讨。当君逐鹿时，臣等已枯槁。宁知市朝变，但觉林泉好。高卧三十年，相看成四皓。帝言翁甚善，见顾何不早。咸称太子仁，重义亦尊道。侧闻骊姬事，申生不自保。暂出商山云，朅来趋洒扫。东宫成羽翼，楚舞伤怀抱。后代无其人，戾园满秋草。
酒中十咏。酒泉::唐代：皮日休::羲皇有玄酒，滋味何太薄。玉液是浇漓，金沙乃糟粕。春从野鸟沽，昼仍闲猿酌。我愿葬兹泉，醉魂似凫跃。
老病相攻偶成长句寄秘阁侍郎::宋代：李昉::衰病增加我斗谙，头风目眩一般般。纵逢杯酒都无味，任听笙歌亦寡欢。朝退便思亲枕簟，客来多倦著衣冠。行行渐近悬车岁，转恐君恩报答难。
挽洪太守夫人 其二::明代：程敏政::梦兆曾炊臼，形伤见藁砧。菊松思共老，霜雪遽先侵。不待宜人诰，无惭列女箴。生刍叹莫奠，寒日动哀吟。
玉觞曲::明代：区怀瑞::婺光有石化海沤，相传门户通罗浮。玉妃手种三珠树，至今柏影覆炎洲。羽使衔笺凤五色，麻姑引觞红霞藉。暂同堂背舞斑斓，应期瑶草千年碧。
秋怀::唐代：雍陶::古槐烟薄晚鸦愁，独向黄昏立御沟。南国望中生远思，一行新雁去汀洲。
庚午三月初九日寒食有感::宋代：陆文圭::祭筵跪秆膝难抬，连岁何曾上家来。老子七旬看又过，幼身多病复相催。人间顾弃姑云耳，地下从游亦阗哉。寒食江村旧行路，道劳相强总悲衰。
送唐希颜入京师::明代：袁华::挂席清江胜驾车，柳黄梅白雨晴初。不师鬼谷从衡术，独善庖羲卜筮书。绕郭烟花春日丽，对床风雨夜窗虚。便邮频把音书寄，莫待慈亲暮倚闾。
咏潇湘八景各一首 山市晴岚::宋代：刘克庄::晓雾轻绡捲，岚光抹黛新。萧条数家聚，三两趁墟人。
步出夏门行::魏晋：曹叡::步出夏门。东登首阳山。嗟哉夷叔。仲尼称贤。君子退让。小人争先。惟斯二子。于今称传。林钟受谢。节改时迁。日月不居。谁得久存。善哉殊复善。弦歌乐情。商风夕起。悲彼秋蝉。变形易色。随风东西。乃眷西顾。云雾相连。丹霞蔽日。彩虹带天。弱水潺潺。叶落翩翩。孤禽失羣。悲鸣其间。善哉殊复善。悲鸣在其间。朝游清泠。日暮嗟归。{?戚}迫日暮。乌鹊南飞。绕树三匝。何枝可依。卒逢风雨。树折枝摧。雄来惊雌。雌独愁栖。夜失羣侣。悲鸣徘徊。芃芃荆棘。葛生绵绵。感彼风人。惆怅自怜。月盈则冲。华不再繁。古来之说。嗟哉一言。
落叶哀蝉曲::两汉：刘彻::罗袂兮无声，玉墀兮尘生。虚房冷而寂寞，落叶依于重扃。望彼美之女兮，安得感余心之未宁？
满江红（壬子生日）::宋代：方岳::晓傍苍崖，滴寒露、研朱点易。五十四卦为归姝，惟幽人吉。彼美人兮春上下，如吾徒者山南北。辨一生、坚壁卧烟霞，诗无敌。人间世，胶中漆。功名事，刀头蜜。放乾坤醉眼，看朱成碧。曾共梅花相尔汝，尽教雪后无消息。莫怕寒、容易嫁东风，春狼藉。
攀杨枝::南北朝：佚名::自从别君来，不复著绫罗。画眉不注口，施朱当奈何？
池口昭明太子钓矶蜀僧住山相邀访古和壁间韵::宋代：程公许::击船池口泛滥游，老禅邀我半日留。岸莎堤柳窈窕，初暑忽送风雨秋。萧朗钓台三间屋，万顷烟波媚幽独。长令千载好事人，贪为淮山流远目。芊芊蔓草迷长竿，台城直作平野宽。那知万古文选理，不尽词源八节滩。英魂还逝招不得，谪仙小杜底处觅。插天崷崒九芙蓉，试与凭高间物色。
偈::宋代：释警玄::撒手那边千圣外，祖堂少室长根芽。鹭倚雪巢犹自可，更看白马入芦花。
岩镇遇雨宿汪士能斋头檃括唐人绝句作续惆怅诗十二章 其二::明代：胡应麟::仙源何处觅琼浆，万朵飞红乱夕阳。莫怪桃花贪结子，芳菲元不为刘郎。
送陆顺之赴南京户部主事 其二::明代：程敏政::不须挥手听离歌，此到南都仅月过。丛桂再开新府次，棣棠应发旧厅阿。家常问讯通邮近，公暇储书积俸多。小阮相逢烦致语，东朝虚席候鸣珂。
水龙吟 赠李元法::元代：刘志渊::绵绵一气冲关节。熏蒸遍流百脉。聚归乾鼎，象成龙虎，性情感结。精变高超越，功七返、九还无阙。炼成大药，通神显用，觉香味，遍身泄。焕吐丹光皎洁。晃灵台、一点如雪。常清常净，无馀无欠，圆明莹彻。显出真心月，射宇宙、了无尘屑。耸太虚法相，无生神妙，镇千万劫。
浣溪沙::清代：谈印梅::帘卷虚堂夜气清。梅花风里嫩凉生。罗衣团扇数流萤。蟋蟀闲阶秋一片，芙蓉小院月三更。倚阑无限十年情。
沁园春（送王侍郎帅三山）::宋代：葛长庚::锦绣文章，圭璋闻望，碧落侍郎。昨履声渐近，星辰避次，竹符重剖，湖海生光。委羽天空，石桥水冷，每为众生时雨滂。君知否，是民心襦裤，吏胆冰霜。少须召入鹓行。也不念无人荷紫囊。有本朝曾旦，移春手段，旧家羲献，补月心肠。此去三山，却登八座，已准金瓯姓氏香。还朝处，双凫作对，五马成行。
咏史 其二::明代：薛始亨::长沙妖梦落天门，后世风流五柳存。堪叹过江高阀阅，乌衣萎尽旧芳荃。
康熙戊戍六月朔奉命册封琉球述怀三首 其三::清代：徐葆光::家贫如屋败，榱桷强撑拄。大者既就挠，薄弱成何补。瘦妻岂云健，乃委持门户。二女皆获归，纫缉良辛苦。相见且欢喜，谪怨茹不吐。佳儿得嘉耦，此日来归祖。新妇前致辞，阶前彩双舞。不觉爱怜生，拭泪成姁语。水清石累累，此事自前古。至家不成归，离绪还缕缕。
四明山中十绝·白水::宋代：戴表元::刘郎一去杳无踪，水白山青只故宫。欲问岩前老松树，人间禁得几秋风。
春夜饮女文宅大醉翌日病眩负黄怀季之约诗以识过::明代：顾璘::东桥老人田野客，一生爱酒肠腹窄。春来忽到罗含家，银瓮盈盈摇琥珀。倾壶便饮不须劝，连举兕觥过累百。据案狂歌惊四邻，但笑诸公太拘迫。玉山欹仄夜方归，不寐坐倚平泉石。天明始觉中圣人，眼光错莫乱朱碧。地如车轮忽旋转，欲立还惊足盘躄。黄公临垆复召我，安得奋飞生羽翮。乃思旨酒古有戒，人生乐极终何益。
送李长史纵之任常州::唐代：戴叔伦::不与名利隔，且为江汉游。吴山本佳丽，谢客旧淹留。狭道通陵口，贫家住蒋州。思归复怨别，寥落讵关秋。
昨日纳还公择诗卷相次复示三篇不独说茶曲尽::宋代：苏颂::近闻朝客建溪回，说得茶园次第来。何事社前先厥篚，只缘春晚向无雷。
智仲可化盗图::宋代：李洪::有德由来必有邻，得齐潜德感人深。不劳渠听甘棠讼，解使偷儿自革心。
赠袁锦衣::明代：刘绩::少因骁勇调边城，圣主论功特著名。心解豹韬偏识阵，手挥龙剑祇轻生。黑山敌破教传檄，青海军回看洸兵。今日太平身独老，柳营閒坐听春莺。
归自临城题保阳旅壁::清代：严遂成::两三点雨地衣斑，禅榻光阴户早关。风约秋声凉入树，月街暮气远沉山。食如许少宁量腹，酌亦无多且驻颜。昨梦细君亲口问，自君之出几时还。
晴::清代：王恩浩::久旱忽逢霖渥沛，新晴好听瀑悬淙。画梁语燕衔泥湿，绿树鸣蝉托荫浓。风涌潮头知水涨，雨馀山顶尚云封。一犁已足秧苗活，谁道天心不爱农。
张子仪太社折送秋日海棠二首::宋代：杨万里::木蕖篱菊总无光，秋色今年付海棠。为底夜深花不睡，翠纱袖上月如霜。
耦耕::近代：常国武::菽麦事方毕，耕耘无违时。老牛筋骨朽，一步一迟回。与君手谈罢，耒耜聊共挥。君行去三堡，收获不可期。楚人遗弓矢，楚人自得之。去去复何憾，真趣惟君如。瞑色平野合，羲和邻崦嵫。薰风飒然至，冰轮吐清辉。肝胆俱澄澈，逸兴更遄飞。但愿长如此，孰云吾道非。
途中八绝 其七::明代：张家玉::家藏三略已烟消，勋业谁当比汉朝。遥忆仙人遗履处，几回翘首望圯桥。
西江月·山镇红桃阡陌::宋代：葛胜仲::山镇红桃阡陌，烟迷绿水人家。尘容误到只惊嗟。骨冷玉堂今夜。莫对佳人锦瑟，休辞洞府流霞。峰回路转乱云遮。归去空传图画。
僧熊画布袋赞::宋代：张侃::弄尽精神真捏怪，横拖拄杖街头卖。忽然两步走归来，四大不收图睡快。
赠尚长道签判::宋代：杨万里::今代高人尚子平，风流文釆旧家声。合於玉筝班中立，却向红莲幕里行。天色恼人浑欲雪，烛花照别若为情。日边已辨除书著，莫恋南楼秋月明。
奉题欧阳剑平词媪《袁枚故事诗选》::当代：熊盛元::读罢鸿编眼倍青，灯前顿觉性空灵。笔花开处春常驻，诗絮萦时梦亦馨。几度红桑悲浩劫，一腔幽愤叩苍冥。小仓山下清泉涌，流到吟斋绿满屏。
回车驾言迈::明代：郑学醇::玉露泫庭柯，悲哉秋气早。灼灼园中英，凋伤同野草。物汇随时化，荣华讵常保。盛年不奋容，奄忽沦衰老。谁为王子乔，容颜常美好。
夜半::明代：刘崧::野人种秋麻，赤日畏炎夏。夜半起呼牛，扶犁月明下。
赠同游::唐代：杨凝::此□风雨后，已觉减年华。若待皆无事，应难更有花。管弦临夜急，榆柳向江斜。且莫看归路，同须醉酒家。
湖口二首 其二::明代：陶安::武昌船来湖内停，下流兵据上流争。楚歌声断风烟息，依旧玻璃一碧平。
山居杂诗九十首::宋代：曹勋::莳松须残腊，栽花宜早春。移竹日随月，种麻月及辰。旺方八卦定，农诗七月陈。物性无不然，农业宜斤斤。
夏夜怀赵灵秀::宋代：徐玑::古郡草为城，怀贤隔此扃。水风凉远树，河影动疏星。江国晴独润，烟林暮转青。荷锄曾有约，独喜带骚经。
题华川樵逸图::明代：刘崧::三衢御史风霜笔，高谊飘飘张云日。手把新图出华川，邀我题诗寄樵逸。自言樵者非真樵，托隐早赴山人招。烂柯不顾岩下斧，采药曾度云中桥。屋头青峰千万叠，流水当门清可涉。柳矶风起漾鱼竿，松坞天寒扫霜叶。当家群从孰最奇，华也英俊真佳儿。两年北平旷定省，指点山水怀归期。浙山盘回烟雾锁，静养性灵奚不可。驯虎来寻卖杏林，野鹤为守烧丹火。川南春来花满坻，黄精酒熟杯行迟。醉吹铁笛花下坐，是仙是逸谁能知。我惭窃禄驱驰早，贪看图中似蓬岛。何日相携持斧翁，共入华山拾瑶草。
圣政更新诏书正告讦之罪因得小诗十首::宋代：韩元吉::荆棘谁令满路栽，雷州司户却生回。独怜阳陆真天命，不见承平公道开。
赠柳喜得嵩山法门自号嵩山老（一作赠柳先生）::唐代：皎然::一见嵩山老，吾生恨太迟。问君年几许，曾出上皇时。
赠马专城卧仙::明代：成鹫::世人相见贵揖让，山僧不识背与向。城市纷纷事迎送，山僧不识轻与重。沉埋日久无道力，出门每被尊官斥。朝辞穗石不转头，暮宿莲峰未煖席。晨钟催起懒披衣，门外传呼来贵客。轻裘缓带光照人，蓬蒿咫尺生颜色。贵人恕我太无礼，直到床头问顽石。顽石真顽顽不移，多谢知音为拂拭。主宾倾盖无几何，邀我还家欢日夕。将军杀贼不杀生，自摘嘉蔬供饮食。野人一饱腹便便，起坐西轩面东壁。壁间珠玉光陆离，白者为纸黑者墨。时人道我文字禅，岂知一字全不识。自从出世到于今，没处藏身没踪迹。无端觌面漫相呈，笑杀当今老诗伯。
正觉寺::宋代：陈造::细穿诘曲上高寒，一鹫青冥杳霭间。栏楯欹浮沧海影，东南重见紫金山。方壶入眼鲸堪跨，璧月依人桂易攀。闻说老禅佳寝饭，一生无梦落尘寰。
静中好::宋代：晃逈::静中好，冥心归宴寂。斋己不虚吟，静是真消息。
题砚水::宋代：曾会::落笔重重见险津，不堪凭仗洗埃尘。无波浪处生波浪，愁杀孤帆过海人。
十日枕上作::清代：冯煦::簟凄镫磊夜孤清，卧病空堂月半明。我已思归眠不得，乱虫莫更作秋声。
梁鸿溪::清代：张列宿::第一清流梁伯鸾，入吴高卧九龙滩。天低烟雨迷游舫，月淡蒹葭濯钓竿。四皓颂留磻石字，五噫歌挟碧云弹。只缘不肯因人热，溪水于今兀自寒。
约诸公相过连日阴雨忽晴 其一::明代：王渐逵::一日晴虽暂，联杯意自深。雨应怜客驾，天亦慰吾心。竹浒蒸霞气，风坛散夕阴。尚馀无尽兴，宿鸟助清吟。
答山侣::唐代：白居易::颔下髭须半是丝，光阴向后几多时。非无解挂簪缨意，未有支持伏腊资。冒热冲寒徒自取，随行逐队欲何为。更惭山侣频传语，五十归来道未迟。
是日复得诗四首 其二::清代：弘历::远公白莲社，胜概至今留。耘鸟觑浮瓣，经鱼集仰流。到山如入画，当夏似披秋。膏泽欣沾被，诗机得少酬。
题独峰图次虞阁老韵为高禅师作::元代：丁复::虚空楼阁开金布，下界云雷护宝藏。万仞侧遮天半碧，五更先见日初光。床敷峻极群龙绕，音乐交加百鸟翔。自是飞来五天竺，灵根种种妙生香。
次韵江民表寄王圣时六首 其三::宋代：许景衡::我亦斯人徒，鸟兽可同群。隐居岂我意，裋褐老海门。物理有悟会，明镜无尘痕。似闻钓台老，劝饱千里莼。岂为饮啜兴，端念父子亲。
颂古二十九首 其八::宋代：释师体::即心是佛，颟顸淈𣸩。菽麦不分，光阴飘忽。三杯两碗背爷娘，百怪千妖同一窟。
送安抚从兄夷偶中丞::唐代：李洞::奉诏向军前，朱袍映雪鲜。河桥吹角冻，岳月卷旗圆。僧救焚经火，人修著钓船。六州安抚后，万户解衣眠。
为丘彦良题牧谿〗和尚千雁图::明代：刘基::往时惠崇昼芦雁，对之如在江湖游。只今此图又精妙，中有千里潇湘秋。乃知浮屠性多巧，意匠不与凡夫俦。吴松江长具区阔，天目虎丘青一发。西风九月粳稻黄，朔雁飞来翼相戛。农夫苦饥雁独饱，此意画师应识察。近者分明辨羽毛，远者缥缈瞻秋毫。或乘飘风入烟霄，或翳落日沉隍濠。起如武侯布八阵，集如万舞回旌旄。眠沙卧草鸣且翱，喋呷藻荇乱蓬蒿。木空穗尽却归去，紫塞漠漠春云高。我家南山限苍岭，雁飞不到川路永。深林大谷蛇豕盛，愁向他乡抚虚景。人言鸿雁比弟兄，我有兄弟隔两城。题诗卷画谢客去，无使感怆伤中情。
郊庙朝会歌辞建隆乾德朝会乐章二十八首::隋代：佚名::嘉彼合颖，致贡升平。异標南亩，瑞应西成。德至于地，皇祗效灵。和同之象，焕发祥经。
顾王遗址::宋代：易时敏::远树芊芊暮霭平，顾王曾此保孤城。雷封已并田同井，烟爨犹疑灶满营。当代貔貅谁削迹，芳春杜宇自呼名。黍离行迈应相似，倍感诗家咏叹情。
过眉山二苏先生墓::元代：王翰::玉堂得意少知几，岭海归来两鬓丝。此处青山好埋滑，何年赤壁重衔悲。应知双冢秋风日，正是连床夜雨时。千古英灵犹不死，烛天文焰照峨眉。
红梅::元代：杨维桢::罗浮仙子宴璚宫，海色生春醉靥红。十二阑干明月夜，九霞帐暖睡东风。
送刘公达判官赴天德军幕::唐代：窦牟::特建青油幕，量分紫禁师。自然知召子，不用问从谁。文武轻车少，腥膻左衽衰。北风如有寄，画取受降时。
除夕有感 其二::元代：吴当::华盖芙蓉翠倚天，高堂綵服忆长年。家人共守迎春酒，童稚争分压岁钱。香雾煖浮金鸭动，蜡虹晴隔绛纱然。鹤书一去无消息，白发沧江对雪眠。
途中见菊::明代：郭之奇::高下风花意，孤村守洁真。三秋侵素节，一物黯劳人。招隐非无故，感情即此新。东篱我家在，种汝待明春。
对雨::明代：文徵明::独吟池上雨，拍拍水平堤。暝色千峰合，凉声万叶齐。翠承深竹重，寒压晚檐低。怪得经过断，街头一尺泥。
十月二十日，恭闻太皇太后升遐，以轼罪人，::宋代：苏轼::未报山陵国士知，遶林松柏已猗猗。一声恸哭犹无所，万死酬恩更有时。梦里天衢隘云仗，人间雨泪变彤帷。关雎卷耳平生事，白首累臣正坐诗。
查氏山居五咏 其三 霜杰所::元代：胡炳文::严霜不可欺，凄风不能折。隐逸传中人，往往皆豪杰。
谢微之见过::宋代：王安石::此身已是一枯株，所记交朋八九无。唯有微之来访旧，天寒几夕拥山炉。
题画葡萄卷后::元代：子温::明月清风宗炳社，夕阳秋色庾公楼。修心未到无心地，万种千般逐水流。
为刘洪作::唐代：辅国将军::乌乌在虚飞，玄驹遂野依。名今编户籍，翠过叶生稀。个树枝条朽，三花五面啼。移家朝度日，谁觉□□□。
苦热柬屠参议::明代：李梦阳::豫章之热真毒淫，六月巳破仍不禁。赤云行空日在地，万里一望炎烟深。东蒸扶桑干欲槁，黑河水乾龙不吟。院松亭亭我所爱，比遭摧炙无好阴。纵令跣足欲何往，此地寸冰如寸金。层檐大厦尚喘喙，矫屋茅堂泪满襟。滕王有阁高百寻，阁下澄江清映心。紫薇使者卧其上，卷幔恰对西山岑。赤脚门子摇大扇，行坐吟哦挥素琴。几欲往访簿书积，岂我无酒同谁斟。亭午蕴隆潭水沸，蛟蜃下徙鼋鼍沉，何况走原兽、栖枝禽。呜呼豫章之热其苦有如此，而我胡为营营与世争华簪。
从军行 其二::明代：王称::上将躬受脤，铁钺专南征。熊罴百万师，长驱下青冥。五岭息瘴疠，三边詟威灵。指挥动星汉，啸咤生风霆。洗兵当载櫜，斩馘期弗争。上以立国威，下以苏民生。周诗有遗什，敢不滋令名。
西风::宋代：刘敞::西风木叶下，远想洞庭秋。物色摧年老，天时助客愁。李衡千树橘，张翰一渔舟。亦自人间乐，功名安足谋。
次韵答孙孟修 其一::明代：金幼孜::蚤岁词华迈等流，名家知子独才优。芝兰玉树推诸谢，碧嶂清江数二刘。窗下萤光长照夜，客边鲈鲙屡逢秋。胸怀已觉吞云梦，踪迹于今半九州。
寄邓维翰::明代：解缙::经年两度还乡里，九载相逢话夙心。曾见诛茅新筑室，门前嘉树总成阴。
观华康伯画山水::明代：浦坦::东湖先生高且闲，造化在手开荆关。春风吹林入笔底，树杪雨歇飞潺湲。江光闪闪烁霞赤，沙鸟离离渡溪夕。宛然鸡犬喧前村，疑有当年避秦客。水亭春还花正香，渔翁坐钓青丝长。落花一片迥波绿，不碍溪头白鸥浴。
咏史 其五::明代：屈大均::蛾眉队队出龙沙，横帐前头哭落花。秋夜只须烦蔡女，为传哀怨与金笳。
赠申孝子世宁::宋代：辛弃疾::六月烈日日正中，时有叛将号群兇。平人血染大溪浪，比屋焰照鹅湖峰。白刃纷纷避行路，六合茫茫何处去。妻见夫亡不敢啼，母弃儿奔那忍顾。药市申公鬓有霜，卧病经时不下床。平生未省见兵革，出门正尔逢豺狼。豺狼满市如流水，追索金缯心未已。可怜累世积阴功，今日将为兵死鬼。世宁孝行何高高，慨慷性命轻鸿毛。尔时自欲赴黄壤，欣然延颈迎霜刀。至孝感兮天地动，白日无光百川涌。三刀不死古今稀，一命自有神灵拥。群贤激赏争作歌，要使汝名长不磨。何时上书达天听，诏加旌赏高嵯峨。
得香禅书却寄::近代：连横::银河迢递隔红墙，耿耿星辰夜未央。远道幸投青玉案，几□重上郁金堂。九歌公子思南国，一笑佳人在北方。莫怨秋蕖渐零乱，昵他红处护鸳鸯。
叶叔羽集同年九人於樱桃园，钱袭明、何同叔::宋代：杨万里::八座能分一日光，题名犹记牓间黄。看渠超出金闺彦，顾我曾为同舍郎。高会九人寻水石，縰谈一笑间宫商。越王孙子琼瑶句，细把重吟恐脱忘。
郾城道中阻雨::宋代：毕仲游::秋雨连三昼，羸骖驱不前。气昏吁可怕，云断复相连。风急时翻盖，泥暄懒著鞭。穷途不须问，吾道付高天。
艳歌行三首 其一::南北朝：顾野王::夕台行雨度，朝梁照日辉。东城采桑返，南市数钱归。长歌挑碧玉，罢尘笑洛妃。欲知欢未尽，栖乌已夜飞。
寄周鹤洲太守 其三::明代：魏时敏::琴尊度岁华，清兴浩无涯。野寺多逢竹，江村少见花。沙浮惊立鹘，池小聚鸣蛙。欲向金门去，云山路转赊。
绝句漫兴九首·其九::唐代：杜甫::眼见客愁愁不醒，无赖春色到江亭。即遣花开深造次，便觉莺语太丁宁。
邯郸才人嫁为厮养卒妇::明代：李梦阳::妾本寒家女，误入崇台宫。粉黛三千人，花颜笑春红。君王重歌舞，幼小不曾通。一朝意相迕，弃掷如秋蓬。昔为高唐云，今为马牛风。夜前邯郸道，不识邯郸中。金殿秋月满，歌吹行烟空。白日耀千春，何时烛微躬。
春暮::唐代：韦庄::一春春事好，病酒起常迟。流水绿萦砌，落花红堕枝。楼高喧乳燕，树密斗雏鹂。不学山公醉，将何自解颐。
送王巾川北归二首::明代：霍与瑕::泠泠巾川子，天关三月居。朝夕接清辉，使我鄙怀舒。高深共登眺，花鸟足欢娱。奥妙不尽言，要在不言馀。岁序忽变迁，春风促征车。分袂云在即，惜别长嗟吁。采采碧桃花，赠子万里途。
清明有感::元代：王翰::春水初生芹吐芽，柳绵飞雪满澄沙。竹鸡乱语桑蹊暗，野雉低飞麦陇斜。风散纸钱人上冢，雨昏乔木客还家。太平有象真堪咏，一幅青帘傍杏花。
垂杨 暮春客凤城假寓黄氏池亭有作::明代：屈大均::芳春欲杪。渐荔枝吐蕊，木棉残了。细雨含烟，未成流水滂沱小。甘溪遣送清泉皎。主人雅、玉缸分到。泼茶香、寒生松间，对凤山娟妙。闻说鲥鱼更早。已三五蛋郎，竹竿轻袅。喜住滩头，不愁红颊樱桃少。花醪况是酴醾造。任酣畅，莺声四绕，流连忘却归舟，情太好。
谢刘大权为寿::宋代：彭龟年::凉月纷纷弄彩衣，桑弧蓬矢拂庭闱。不因妙语从君得，何事茅檐星斗稀。
题章氏园亭四首 其四 万玉亭::明代：胡应麟::绰约孤亭中，梅花斗清绝。高天一万株，乱洒罗浮雪。
一剪梅 怀闺友::清代：许嘉仪::倚竹牵萝证素襟。言有同心。弦有知音。月斜云散又而今。信断青禽。梦断青林。香烬幽窗自苦吟。雨气愔愔。晚翠森森。旧游庭院怕重寻。帘影阴阴。人影沉沉。
杂曲歌辞 其二::唐代：刘禹锡::今日好南风，商旅相催发。沙头樯竿上，始见春江阔。
听唱秦少游溪路雨添花词感旧作::宋代：晁说之::秦郎不知我，我岂知秦郎。相逢每戏剧，此狷而彼狂。坐有今辅弼，正色屡低昂。逮今白发垂，悔昔少年场。一闻溪路雨，泪与雨争行。黄鹂千百在，斯人今则亡。如其并老去，娱乐岂遽央。况复有诸生，遗颂满汝阳。瘴雾杀君时，龙门曾恸伤。今虽苟生活，苍蝇待我傍。谁家有歌喉，此曲宜断肠。摅我一夕恨，与世同悲凉。
咏古 其十四::明代：屈大均::陈涉奋布衣，遂成士崩势。偏袒一大呼，秦已无二世。匹夫举大名，汤武若符契。扶苏虽当立，诈称亦非计。将诛无道秦，师行宜大誓。成败在上天，西向乘锋锐。毋示天下私，自王以微细。为秦多益敌，六国蒙嘉惠。入关令诸侯，功德可为帝。
哭先民部贞穆先生 其二::明代：谢元汴::尺寸量天天曰瞢，苦僧迁客一生中。遂从决脰师王蠋，宁事焚膏叹陆通。何处墓门无盍旦，谁为孝子有弹弓。鳄溪鬼影蛟鱼吊，韩伯由兹不送穷。
芍药花开忆牡丹绝句::宋代：王禹偁::风雨无情落牡丹，翻阶红药满朱栏。明皇幸蜀杨妃死，纵有嫔嫱不喜看。
孙徵君祠::清代：周际华::岿然乔岳像，耆宿更谁尊。道脉薪传火，丛祠竹满门。著书今尚在，种柳已无存。寂寞南村路，云礽几代孙。
春正幸瀛台曲宴外藩::清代：弘历::朗鬯璇霄霁景䨑，春回别院柳将稊。奉时南面酬东陆，来贺西凉与北鞮。瑞拥绮霞凝紫盖，辉腾珠树映丹梯。一家中外康宾集，湛露歌成更辑圭。
书明俺答叹塞事后 其一::清代：严遂成::一线黄墙障朔风，腾骧铁马溃云中。骨堆石勒沤麻岭，血浴高欢避暑宫。栖亩粮增三日灶，乘城卒卧六钧弓。汉家别有遮拦法，贡市年年货币通。
点绛唇::宋代：朱雍::轻艳盈盈，相逢曾向寒溪路。惜飘零处。无计禁春雨。素影参差，人在琼城步。危阑暮。年光催度。特地香风住。
简赵雪舟乞菊二首 其二::明代：何景明::我有白玉酒，君有黄金花。相看九日到，分送野人家。
过旧游处有怀袁秉中::明代：丘浚::昔年曾向此中游，把酒谈诗夜未休。别后交游云四散，閒中岁月水东流。哀弦凄断声难续，醉墨淋漓迹尚留。却恐邻家更吹笛，老怀哀飒不禁秋。
初夏八首 其三::明代：陆深::行蚁醒槐梦，游蜂静蜜衙。嫣然成一笑，更爱雨中花。
潞河道中述怀留别京师诸故人::清代：邹鸣鹤::回首金门倚碧穹，几番去住笑匆匆。酸咸世味亲尝后，蚕蚁功名感慨中。捧檄稍舒慈母望，鸣弦窃慕古贤风。隆隆虚誉何时雪，揽辔苍茫默抚躬。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱 其五十九::清代：朱仕玠::别饶节凸雪霜姿，戴谱分宗尚未知。移得一丛佛眼竹，朝来便置越州瓷。
次韵黄仲则绮怀十六首 其十::当代：刘雄::几曾磬折羡王侯，万感中宵咏四愁。牛鬼于今成自笑，羊车何日得同游。人间难报唯青眼，醉里悲歌速白头。即趁秋风远相访，莫书咄咄且休休。
滩行五首 其二::明代：汪广洋::上峡滩水急，下峡滩水平。邻船夜相语，两日到严陵。
喜迁莺::唐代：毛文锡::芳春景，暧晴烟，乔木见莺迁。传枝偎叶语关关，飞过绮丛间¤锦翼鲜，金毳软，百转千娇相唤。碧纱窗晓怕闻声，惊破鸳鸯暖。
欧祯伯廷尉迁南屯田 其二::明代：游朴::青霄老去快高抟，词客争弹白下冠。新佩陆离看自好，旧游一别合应难。两都藻丽雄篇富，六代风流醉眼宽。倘念向时罗雀署，诗成频问北来翰。
寄高八逸人::明代：林鸿::离亭高唱久难酬，明月心期恋旧游。泛腊酒香频中圣，流年花发总关愁。山园浥露寒梨熟，水国迎霜晚稻收。自愧湮沈向城市，閒情惟有一登楼。
阻雨宿三里桥::清代：缪公恩::风雪陵人气欲吞，重阴漠漠冻云昏。无眠茅店萧条甚，独对寒檠锁断魂。
踏莎行::当代：王蛰堪::隐障如魔，潜忧似虎。东风暗惹愁无数。临流何事话双灯，凄怀忍听强欢语。相见曾难，别时更苦。延堤只道寻常步。当时一曲总无心，而今怕忆行歌处。
寿颍季::宋代：苏泂::有屋须生子，为家要及时。云山千态度，弓冶几书诗。寿日能佳事，秋风况捷期。长年一杯酒，吾与菊花知。
壬辰春上冢五首·城南::宋代：刘克庄::一闭幽堂十九年，万松手种已参天。懒随人乞郭东祭，自与母耕绵上田。试问拂云施鹤表，何如藉地荐豚肩。此身只合安闾里，长为先君扫墓阡。
咏草::宋代：韦骧::萋萋广原上，苒苒曲江湄。人迹不到处，春风似有期。句牵碧成阵，蒙蔽密如丝。待看野火烈，百虫悲不悲。
拜敕口号::宋代：陆游::黄纸如鸦字，今朝下九天。身居镜湖曲，衔带武夷仙。日绝丝毫事，年请百万钱。恭惟优老政，千古照青编。
点绛唇 戏咏迷藏::清代：程颂万::曲曲闲房，笑人只有梁间燕。燕子窥见。空使人寻遍。步履声微，似隔银河远。门偷掩。知他那畔。逗响双金钏。
绿竹阁::宋代：李弥逊::草木尽改色，孤标绿正繁。泄云扶劲节，欹石护盘根。静者宜投迹，高人时避喧。岁寒松柏共，何必在梁园。
盘江词三首::明代：皇甫汸::攒峰夹岸若云稠，下有飞泉一线流。春草深时多瘴厉，行人驻马不堪愁。
乙亥春日 其四::明代：凌义渠::迟日端居亦鲜欢，人情蹙蹙太无端。农乎失业争投耒，士也忧时愿解冠。见说趋朝诚孔亟，忍云藏野已粗安。天心伫望时来复，气绕中都龙正蟠。
过黄岩::宋代：文天祥::魏睢变张禄，越蠡改陶朱。谁料文山氏，姓刘名是洙。
古意六首 其三::宋代：方一夔::翩翩南昌尉，来自九江西。天关列虎豹，欲进无阶梯。臣有治安策，不忍死穷栖。浮浮山林气，披褐朝金闺。上言讦贵戚，下言悯群黎。肉食久喑默，狂叫发草藜。臣言可采择，寸刀刳鲸鲵。一再不合意，反旆风凄凄。君纲坠不振，况复子与妻。自谐尘外约，东游隐会稽。
拟咏怀诗 十六::南北朝：庾信::横石三五片。长松一两株。对君俗人眼。真兴理当无。野老披荷叶。家童扫栗跗。竹林千户封。甘橘万头奴。君见愚公谷。真言此谷愚。
君马黄::清代：李锴::君马黄，臣马黄。两骖随靳相回翔，纆牵冲冲从短长。君马黄，臣马白。赠君黄棘之枉策，可以南，可以北。
题陶渊明归庄图::明代：郑应文::懒居彭泽忆柴桑，解组宁因俗吏忙。庄上豪吟招惠远，窗前高枕卧羲皇。五株翠柳春容媚，三径黄花晚节香。一代风流更谁似，至今人说晋贤良。
云中道上作::唐代：施肩吾::羊马群中觅人道，雁门关外绝人家。昔时闻有云中郡，今日无云空见沙。
忆端午次韵酬南徐树::当代：傅义::宁复临江投角黍，却怜无计慰啼鹃。劫来泉涸鱼濡沫，春去风狂柳坠绵。楚泽曾昏悲独醒，尧天大好梦谁圆。漫漫前路嗟衰迈，羸马破车慢着鞭。
刘景文家藏乐天身心问答三首戏书一绝其后::宋代：苏轼::渊明形神自我，乐天身心相物。而今月下三人，他日当成几佛。
双峰定水璘老送木犀香五首 其四::宋代：杨万里::传语双峰老，汝师是如来。如何一瓣香，却为杨诚斋。
太上皇帝挽诗::宋代：王炎::亿兆方同庆，三宫洽孝慈。坤舆俄{拖扌换弓}卫，天极遂缠悲。共憾遗丹鼎，无由奉玉卮。光辉终不熄，徽号日星垂。
城南别墅::明代：周瑛::幽人有远韵，卜筑城南村。青山罗庭除，疏柳荫柴门。虚堂寂无人，但闻鸟雀喧。秋晴穫禾黍，日夕收鸡豚。农家无外萦，岁事在壶飧。感此生理蕃，其乐难具言。我方走尘土，未能问田园。谁知隔城闉，咫尺有桃源。
早发剡山（一作赵嘏诗）::唐代：薛逢::正怀何谢俯长流，更览馀封识嵊州。树色老依官舍晚，溪声凉傍客衣秋。南岩气爽横郛郭，天姥云晴拂寺楼。日暮不堪还上马，蓼花风起路悠悠。
赠柳喜得嵩山法门自号嵩山老（一作赠柳先生）::唐代：皎然::一见嵩山老，吾生恨太迟。问君年几许，曾出上皇时。
对菊::唐代：齐己::蝶醉风狂半折时，冷烟清露压离披。欲倾琥珀杯浮尔，好把茱萸朵配伊。孔雀毛衣应者是，凤凰金翠更无之。何因栽向僧园里，门外重阳过不知。
自诲::唐代：白居易::乐天乐天，来与汝言。汝宜拳拳，终身行焉。物有万类，锢人如锁。事有万感，爇人如火。万类递来，锁汝形骸。使汝未老，形枯如柴。万感递至，火汝心怀。使汝未死，心化为灰。乐天乐天，可不大哀，汝胡不惩往而念来。人生百岁七十稀，设使与汝七十期。汝今年已四十四，却后二十六年能几时。汝不思二十五六年来事，疾速倏忽如一寐。往日来日皆瞥然，胡为自苦于其间。乐天乐天，可不大哀。而今而后，汝宜饥而食，渴而饮；昼而兴，夜而寝；无浪喜，无妄忧；病则卧，死则休。此中是汝家，此中是汝乡，汝何舍此而去，自取其遑遑。遑遑兮欲安往哉，乐天乐天归去来。
浣溪沙二首::近代：龙榆生::叠奏埙篪梦自惊。岁寒相对一灯青。廿年回首怆馀情。喜见移山完大任，各须忘我保修龄。艳阳天气乐郊行。
水龙吟 竹翁又谱此咏白秋海棠，因亦同作。::清代：俞樾::海棠本是神仙，春风金屋藏佳丽。何来异种，墙根砌畔，雨中烟里。瘦影堪怜，脂痕尽涤，自然娇媚。想当年思妇，抛残玉箸，原不是、灵芸泪。堪笑秋容犹绮。抱幽心、谁同高致。昂然绛帻，翩然金凤，纷罗庭际。素女冰姿，红儿艳品，赏心谁寄。只词人、妙笔摹将冷格，写银光纸。
浣纱溪::清代：邹韬::记得秋风瘦碧阴。海棠花下共题襟。光阴一刻值千金。自制双弓怜样小，早装半臂怕寒侵。为谁常有惜花心。
慕谖卷为李生元玉题::明代：江源::慕谖何为作，李生痛而母。忍看身上衣，手线尚如故。怵惕十春雨，悽怆几霜露。念兹罔极恩，哀哀自朝暮。问之何能尔，性孝天所付。嗟彼负米儿，同此寸心苦。之子学方敏，翘足青云路。箕裘绍乃翁，显扬惬心素。勿伤风木悲，勿诵蓼莪赋。此心誓不移，庶几终身慕。
鹧鸪天::明代：汤传楹::一片伤心花影重，美人初出晓云宫。帘前泥落常憎燕，鬓侧花摇数避蜂。钩月翠，晕潮红，倚烟欺雨咒东风。碧纱窗掩喁喁处，塞北江南春梦中。
初夏山居二首 其二::近代：费公直::韶华九十逝如烟，客里匆匆又一年。花落杜鹃啼更切，晚风细雨恨如绵。
和酥花二章 其一::宋代：杨杰::姑射山中冰雪肤，造花凭仗箸头酥。生成自有神仙术，点化亦同天地炉。全用阴功催气候，不从凡土起根株。顿教寒处萌春物，邹律回阳得似无。
无俗念 暮秋::元代：丘处机::霜风荡＊，舞飘零、木叶斜飞阡陌。极目长郊凝望处。衰菊斓＊犹坼。点点苍苔，漫漫朝露，渐结清霜白。山川高下，尽成一片秋色。潇潇万物摧残，凄凉天气，愁损征途客。水谷云根无可＊，独有苍苍松柏。悟道真仙，忘机逸士，亘古同标格。欺寒压众，自来天地饶得。
十五卢家女::明代：胡应麟::十五卢家女，盈盈胜莫愁。冰心持跳脱，玉腕拨箜篌。拾翠游川上，流黄寄陇头。生憎双语燕，比翼在青楼。
仙鱼驿::宋代：李处讷::少年常诵少陵诗，寤寐城南天下稀。锦屏山色行看远，阆苑风光愿与违。回首玉台山下路，黄粱初熟梦成非。
绍兴朝日十首::隋代：佚名::天宇四齐，嘉坛聿崇。肃祗严祀，登降有容。仰瞻蠼灵，位居其中。既安既妥，沛哉岂融。
一剪梅 和漱玉词::清代：王士禛::雁语金塘水渐秋。遥听菱歌，不见菱舟。望君何处最销魂，旧日青山，恰对朱楼。九曲长江天际流。似写相思，难寄新愁。梦魂几夜可曾閒，鹤子山头。燕子矶头。
和蔡半洲督府韵::明代：钟芳::瞳瞳尧日丽边城，衔命来司九伐兵。嘉谷每缘稂莠害，阳春须仗雪霜生。文猷武略同时奋，海沴山氛一旦清。夷徼从今殊俗变，未应专羡伏波名。
偈颂二十二首::宋代：释道生::时节循环四月一，大道何曾有得失。夜来针眼鱼儿，吞却新昌石佛。阿呵呵，识不识，明眼衲僧跳不出。
晴窗放言::宋代：林希逸::今日与明朝，相寻仅顷刻。昨日不可追，便如千岁隔。长江汐且潮，孤月明又魄。真宰良自劳，人生况如客。锦衣岂云华，藜羹未为啬。俯仰去来今，升沉付一哑。卯酒六七分，武成二三策。晴窗乐自知，一镜虚中白。
赠胡石陵::明代：李梦阳::世情认假不认真，脂粉罗绮登上嫔。娥眉入室众女妒，辛苦年年织纨绔。织成进君冀君怜，腐草回日光在天。荆山石中抱神异，气如白虹勿轻弃。
献从叔当涂宰阳冰::唐代：李白::金镜霾六国，亡新乱天经。焉知高光起，自有羽翼生？萧曹安屹屼，耿贾摧欃枪。吾家有季父，杰出圣代英。虽无三台位，不借四豪名。激昂风云气，终协龙虎精。弱冠燕赵来，贤彦多逢迎。鲁连善谈笑，季布折公卿。遥知礼数绝，常恐不合并。惕想结宵梦，素心久已冥。顾惭青云器，谬奉玉樽倾。山阳五百年，绿竹忽再荣。高歌振林木，大笑喧雷霆。落笔洒篆文，崩云使人惊。吐辞又炳焕，五色罗华星。秀句满江国，高才掞天庭。宰邑艰难时，浮云空古城。居人若薙草，扫地无纤茎。惠泽及飞走，农夫尽归耕。广汉水万里，长流玉琴声。雅颂播吴越，还如泰阶平。小子别金陵，来时白下亭。群凤怜客鸟，差池相哀鸣。各拔五色毛，意重泰山轻。赠微所费广，斗水浇长鲸。弹剑歌苦寒，严风起前楹。月衔天门晓，霜落牛渚清。长叹即归路，临川空屏营。
金锁峰::明代：王世贞::铁柱洪都压怪螭，龟山金笮系支祈。何如玄帝峰头锁，问着仙人总不知。
巫山一段云 其一::唐代：欧阳炯::绛阙登真子，飘飘御綵鸾。碧虚风雨佩光寒，敛袂下云端。月帐朝霞薄，星冠玉蕊攒。远游蓬岛降人间，特地拜龙颜。
题董邦达山水十六幅 其六 虚亭秀色::清代：弘历::一亭及一峰，足占无边秀。何须论尺绢，盘礴劳结搆。
赣江放生::当代：熊盛元::晓月沉沉雾霭浓，一舟穿破浪千重。而今不畏江湖险，透网红鳞已化龙。
重题虚白道院::元代：蓝仁::吾弟再来人，弱龄志神仙。师事月间老，辛苦二十年。丹书墨符役神鬼，白日青天致风雨。元阳真火分济人，不俾世间羸瘵苦。西山松柏里，仙人有旧庐。白云长芝草，青霞护道书。林居圜屋奠八卦，草衣木食参玄化。宴坐灵龟息渐微，空歌白鹤飞初夏。青春三十功累成，名列丹台玉署深。蓬莱官府案行密，特遣仙者来中林。瓢笠过门日当午，一语不合幡然去。杖藜挥袂风飘飘，回首云深不知处。微言至理岂易逢，仙缘尚隔一尘中。前程怅望鸾凤远，遗蜕偶与蛇蝉同。学仙求道难如此，拔宅徒劳慕刘许。我来抚景重兴怀，满林白石空延伫。
西陵十首 其六::清代：柳是::西陵云物自萧森，垄雊高岩涧水深。桂白小山惟叶落，梨红大谷识春阴。山阳最感邻人笛，东野时闻处女琴。尚有田园赋归客，栖迟无限洛川吟。
寄李长史::明代：胡应麟::脩竹参差映夹池，十年归梦阻江蓠。曳裾汉殿春风蚤，飞盖梁园夜月迟。七发盛传才子调，四愁偏失美人期。唾壶歌曲英雄老，憔悴青衫易水湄。
洪武十六年冬十有二月朔以召入见试经于文渊阁述事一首::明代：谢肃::官壶五点鸡三唱，冠佩如云列绛霄。黄道六龙行化日，彤廷一廌立清朝。象来交趾经蛮服，马出流求涉海潮。朝退试文东阁下，笔端五色欲飘飖。
栽玉兰::明代：沈周::玉莲小朵天香树，紫石阑前带雨栽。自笑老人无料量，要将年纪待花开。
长春瓢，奉同夏、杨二编修为九宫道人作::元代：范梈::妙绝新亭九宫下，似杯非杓异山罍。昔从树杪泠风去，今向天边洒雨来。芥子量应容宇宙，黍珠境不外楼台。从师斟酌行藏事，小阅冥灵一万回。
临江仙（潮惠道中）::宋代：刘克庄::不见仙湖能几日，尘沙变尽形容。夜来月冷露华浓。都忘茅屋下，但记画船中。两岸绿阴犹未合，更须补竹添松。最怜几树木芙蓉。手栽才数尺，别后为谁红。
忘归::宋代：释文珦::久作余英客，溪山似有缘。柳堤便野步，竹寺称幽禅。结伴寻沙鹭，忘归笑杜鹃。翛然绳检外，颇觉胜神仙
悼甥女叶昭齐二首::明代：沈倩君::无赖衔哀诉上天，愿儿世世绝情缘。香魂莫作催花使，恐见牵愁并蒂莲。
查九枉顾步见赠韵::近代：聂绀弩::君从南国到京华，人与江山共一查。偶值晴朝游北海，翻劳稀客请东家。儿时趣事千杯酒，老景荒唐一夜茶。市近盘飧兼味有，葫芦上了又冬瓜。
过王荆公故里::清代：沈毓荪::纷纷新法布寰中，期许高谈命世雄。才略未能齐贾傅，勋名偏欲埒姬公。早知元祐群贤起，悔不江东一令终。可惜党碑无姓氏，千秋只慕二苏风。
朝觐谢恩诗三首 其三::明代：梁继灏::庭燎摇光双凤阙，布衣直上九重天。方逢海澨朝宗日，正是番蛮入贡年。万国讴歌归圣化，群黎鼓舞乐乾元。草茅贱士观光处，朝退从容漫著鞭。
赠陶景明兼贺其书画展 其四::当代：何永沂::雨随风逐意纵横，尽写当今苦乐情。者个书生输匠气，篆楷行草起秋声。
和许郢州中秋玩月::明代：胡居仁::当空一鉴正团圆，万里青宵散紫烟。秋气清明当永夜，晴光皎洁满中天。苍松影转虚窗外，丹桂香分丈席前。但喜好怀无所累，何妨玩赏自年年。
八声甘州 南耕斋中食鲥鱼作::清代：陈维崧::汝鱼乎、汝既弄潮来，何如趁潮归。却波涛堆里，橙齑香处，自许轻肥。千古断矶黄鹄，不了是和非。贪听渔翁笛，误触危机。谢汝崎岖万里，把浪花舞破，来慰晨饥。问途经西塞，果否飐旌旗。幸团圞、故园兄弟，况小窗、雨后漾晴晖。浮生乐、无如斫鲙，安用呼豨。
治圃杂书二十首 其十::宋代：方回::新年雨雪频，五戊又踰旬。寒更过于腊，晴犹不似春。燕瘖甘再蛰，花瘦黯无神。卖树翁来说，村多疫死人。
蜘蛛::宋代：释普济::一丝挂得虚空住，百忆丝头杀气生。上下四维罗织了，一无漏纲话方行。
浪淘沙令::元代：白朴::行路古来难。似得还山。山间终是胜人间。风月琴樽应不羡，尘土征鞍。何处老来闲。白下长干。一番春事又兰珊。□□□□□□□，□□□□。
送朱文石太史奉使襄藩四首 其四::明代：孙承恩::羊公碑石藓痕多，遗爱应无迹渐磨。子行试剔荒苔看，尚有行人堕泪么。
挽故文渊阁大学士胡公光大二首 其二::明代：夏原吉::候直曾占日影塼，骑鲸今作月台仙。阁中遗像神如在，案上馀文墨尚鲜。终始哀荣遭圣主，迩遐吊酹走群贤。诸郎更喜多英俊，肯坠箕裘不世传。
乳燕飞/贺新郎::宋代：汪莘::晓趁西湖约。到湖头，烟消日出，波生雨脚。日挈白鱼携碧酒，要与诗人共酌。把楼上、珠帘卷却。坐对荷花三万朵，念西邻、未嫁肌如削。待折与，不堪著。别来又见秋萧索。恨无由、将余风月，伴君云鹤。想见登山临水处，醉把茱萸槃礴。唱白雪、阳春新作。一自东篱人去後，算人间，黄菊空零落。叹作者，多命薄。
书释戡琅琊断肠词后 其二::近代：黄浚::香桃艳骨瘦无春，约指钩银泪点新。莫更氍毹效哀乐，眼前便是断肠人。
天仙子·水调数声持酒听::宋代：张先::水调数声持酒听，午醉醒来愁未醒。送春春去几时回？临晚镜，伤流景，往事后期空记省。沙上并禽池上暝，云破月来花弄影。重重帘幕密遮灯，风不定，人初静，明日落红应满径。
秋海棠::近代：曾延年::楼空犹忆燕来时，几度临觞惜鬓丝。倚翠至今怜袖薄，泪红终似怨归迟。瑶珰亸澈愁中影，花烛烧残劫后脂。莫向晚风诉憔悴，年年结梦伴将离。
老人命赋家庭双头牡丹::宋代：项安世::只与酴醾话独醒，不随桃李竞时名。人怜国色无花对，天与风流并蒂生。两两鹤红思并翥，双双鹿紫待齐鸣。冲天食野方多庆，尽是仙翁手种成。
次韵环翠亭::宋代：郑侠::天围湖海净团圞，水色山光四座寒。暗结浓阴森万木，静铺遥碧拥千峦。共斟绿醑看浮蚁，遥见孤舟下远湍。是处烟云有佳隐，崎岖长道太无端。
秋日园居口号六十章 其三十::明代：张萱::午雨满园秋霮䨴，薜荔可衣兰可佩。天公有意茁此徒，一饭常兼三十菜。
调笑转踏 其五::宋代：郑仅::春艳。桃花脸。笑倚银屏施宝靥。良人少有平戎胆。归路光生弓剑。青楼春永香帏掩。独把韶华都佔。
丑奴儿慢 唐花，倚梦窗格::近代：吴梅::嫣红姹紫，装缀浓韶千顷。正残雪西风门巷，幻出蓉城。坐倚薰笼，紫皇连夜展霓旌。不须重借，开元旧鼓，催动芳盟。埽径对花，妍姿雅态，回念神京。看温室玻璃日射，春遍蓬瀛。指点幽丛，霎时开谢感难平。微吟闲醉，碧云天暮，四序都更。
次韵彦康::宋代：周孚::读书策新功，子久勖此课。蒲梢籋寒云，了不见坎轲。深怀浃背耻，但欲袖手坐。新诗忽来辱，快读起疲懦。还疑正始在，欲突黄初过。斯文未易到，吾党真可贺。向来豫章法，政复如此作。钮头三寸泽，子质况黄糯。只今百尺的，已见一矢破。更期十载后，凛凛谁子奈。耆年日凋丧，我亦老寒饿。奇穷不自惜，乃复珍此货。但恐黄禾空，子驹谁秣莝。
挽陈参卿季渊::元代：魏初::文源浩汗接元麻，诗律新奇自一家。人物百年谁鹗表，秋风孤剑几龙沙。膝横坡老敲门杖，头戴渊明漉酒纱。恨煞归来才几日，白杨原上闹啼鸦。
颂古九十八首::宋代：释印肃::三脚驴子弄蹄行，只欲途中拶后生。一片丹霞尘不染，包藏万有岂称能。
喜伯兄至都::明代：郭之奇::羁心积午睡，梦言有咨嗟。忽惊童仆语，乃谓长兄车。披衣及庭户，迎面拂风沙。巳闻平安悉，徐讯川陆遐。陈杯发远颜，安榻向馀花。馀花来舞鸟，交交答棣华。物情欢同气，和悦似相加。忘疲重昏饭，容膝共为家。虽非故园聚，暂此慰天涯。
离支社题壁 其三::明代：张萱::陈紫方红次第尝，蔡公偏爱宋公香。老人不识甜酸味，多少新人□□娘。
答及甫和::宋代：洪咨夔::云汉应是纪，尾艮首起坤。直坤导岷江，略艮赴海门。我家海之角，我行江之源。秋月几改弦，落涨频移痕。金山手可挈，牛渚气欲吞。追前趣倍道，殿后虞策奔。主宾会面适，儿女问事繁。舡灯半悲喜，村醪杂清浑。王阳正怀亲，石洪未报恩。飚帆鹏翼饱，浪柂鹰尾翻。姑熟人物远，秋浦风景存。彭郎饫牲酒，小姑豔幢幡。两矶峭植柱，万壑哗吹埙。浔阳荡波光，赤壁盘云根。莫追白传梦，空招老坡魂。黄鹤矗河汉，南楼頫川原。刘郎别浦横，孙媛荒台蹲。雄心漫衷甲，馁魄谁荐膰。吊古君雅志，怀人儿新婚。等为身名谋，难以世俗论。沌口出百盘，水府迷三元。沙市俗更凋，渚宫名徒尊。楼艦却长鲸，艬舟进伏鼋。夷陵晓未霜，秭归冬犹温。玉虚想奇崛，莲碚辞嚣喧。楚些风骨变，巴歌舌齶反。屈平坐落寞，昭君若悲酸。悬知凤铩翮，不知鹤乘轩。巫峰又郁起，赤甲方横骞。直登黄牛堡，极目秦关昏。
金明池游::宋代：梅尧臣::三月天池上，都人袨服多。水明摇碧玉，岸响集灵鼍。画舸龙延尾，长桥霓饮波。苑光花粲粲，女齿笑瑳瑳。行袂相朋接，游肩与贱摩。津楼金间采，幄殿锦文窠。挈榼车傍缀，归郎马上歌。川鱼应望幸，几日翠华过。
答马丈汾赠作::清代：姚燮::照灯白发感秋新，矍铄三朝老逸民。身后文章吾辈事，樽边风雨夙山因。每怀季子流清涕，但种梅花作好邻。东郭南湖遗献尽，鲁灵光殿此嶙峋。
送倪敦复往池州决狱::宋代：郭祥正::忽领外台檄，离家不辞艰。破雪陟远道，侵星出重关。提刀聊四顾，决狱谈笑间。旦经五峰寺，遂发九华山。朗饮云泉秀，妙依松石闲。琳琅如得句，先寄南风还。
次韵三兄茂载偶成二首 其二::宋代：范浚::君看如弦死道边，由来忠鲠世人捐。剑除佞士朱狂直，笏击奸臣顾少连。莫以古人蕲薄俗，空嗟膏轴运方穿。齿牙枉插于菟口，见说官家废料钱。
秋怀 其三::明代：李邺嗣::南登白云山，巨礐万年在。老藤缘若梁，苍虬俯承盖。崩剥傍壑深，日渴陷其内。我行已及巅，得与飞鸟会。忆自伏蓬茨，三年渐短喙。咽雪犹未乾，苍茫丧兰佩。岂意躤危岩，复窥天地大。延颈始一歌，林木助幽籁。云黑古西陵，东望哭再拜。朱噣暮归来，迢迢关水外。
避诏岩（二首）::明代：王履::贪看万松好，不觉到岩底。海波胡为来，作此大奇伟。光藏不早决，犊弃洗耳水。使诏知所在，避亦太晚矣。可是龙与云，不能载其体。
己亥房山除夕营中作 其三::明代：李昌祺::稚子捐深爱，酸辛痛莫支。坐愁侵骨髓，行乐负心期。风俗殊方异，人情近老悲。前程驽马足，敢不慎驱驰。
摸鱼儿::近代：刘永平::总难消、蜀天悲楚，急弦难谱欢语。挂帆空说当归计，谁喻乱离情绪。飘泊处。忍说到、江乡犹殢痴儿女。鱼书久阻。恐萱草霜寒，蓼莪露冷，莫赎此身误。凭何事，差慰经年羁旅。销忧全仗词赋。铜琶金镂闲抛却，休道菂甘心苦。愁且住。肠断字、箧笥暗锁迷尘土。中州故宇。愿洲畔垂纶，湖中泛棹，重访颍滨路。
客中感怀十首 其八::明代：江源::客路秋风又几年，中间消息两忘然。不堪肠断思乡处，雨歇空山噪暮蝉。
招成老::宋代：邓肃::万窍于喁北风烈，乌云贴地欲飞雪。醉乘一叶上玻璃，忽霁阴威行夜月。凤凰山头想大颠，芒鞋竹杖弄清泉。胸中得句自春色，散入草木胜云烟。安得今宵对挥麈，快然别作二岁语。遥知今吾非故吾，便当刻烛追风雨。
庐山行 其十一 雨中游庐山::当代：何永沂::云浓莫笑庐山隐，我辈何尝面目真。未许高峰窥奥秘，冷风狂卷雨纷纷。
拟古 其九::明代：邝露::君行植芳草，窈窕寤春荣。云胡弥岁月，芳意竟何成。攀花结为带，约以具寝兴。岂不贱葑菲，物久乃逾馨。
星座宫神话 Corona Borealis 其二十九 北冕座::当代：添雪斋::玫瑰红酒紫金冠，一顾倾城带笑看。传与千年恒久远，只需星钻夜光寒。
吕之寿诗到仍用前韵约为五峰之游同访老人::宋代：丘葵::客中枉佳句，三复喜还悲。冉冉岁暮矣，悠悠思何之。桐下不共往，梅花预作期。地炉风雪夜，同访五峰缁。
送吉州太守朱子渊造朝二首 其一::宋代：杨万里::庐陵难做定何如，请看黟川朱大夫。秋月满怀春满面，视民如子吏如奴。万艘白粲何曾欠，百雉金城旧更无。归侍玉皇香案了，甘棠便是瑞莲图。
寄意三绝 其三::宋代：胡仲弓::井底银瓶事已非，鸳鸯打散鸭惊飞。千金莫试秋胡妇，持向青楼买笑归。
和之美舟行杂诗八首·水鸭::宋代：司马光::褵縰出短蒲，毰毸浴清水。物忌太鲜明，何妨染泥滓。
送杨复之归吾里::宋代：方回::四十青春七十翁，客楼时得一樽同。子将仕矣云霄上，我合归欤涧谷中。凉夜岁星守南斗，丰年江国喜西风。许追父老鸡豚社，为说犹能醉颊红。
横山燕集二首 其二::明代：周瑛::一鞭寒日里，吊古复伤今。鸟背秋阴薄，马头山色深。朱弦方断绝，白屋正呻吟。安得范司理，同摅经济心。
任公钓台::宋代：喻良能::任公垂钓古来称，千载危台尚可登。尺泽只今无处觅，悬知深谷解为陵。
效陶渊明读山海经二十四首 其七::明代：黄省曾::亭亭三珠树，赤水何芳菲。翩翩比翼鸟，南山相与飞。青天矫修羽，绿柏挂明玑。羽民与厌火，始得瞻光辉。
塞外省览风俗::清代：玄烨::莫道岩关险，要荒总一家。戍楼无鼓角，战垒是桑麻。野静知民乐，时清见物华。林中归径晚，旌旆满烟霞。
瑮子::近代：庞俊::瑮子二岁馀，牙牙日以大。鸡鸣索母起，已复喧内外。日长强不寝，时欲骑人背。又好系竹马，向母索裙带。往往为曼歌，其辞莫能解。何时如我长，抚顶为一慨。人生逢百罹，乐与天属对。乃知舐犊情，正尔良可爱。
咏唐史 郭子仪::宋代：韦骧::凌烟阁上中兴后，勋德光全属令公。鱼辈也知深用力，其如谦巽悟宸衷。
败屋有感::宋代：吴芾::甲第巍然数百间，一朝人去顿摧残。寄言行客休兴叹，但积阴功后代看。
狼山凯歌 其九::明代：杨慎::三军喜气失严冬，万里中原罢战锋。甲帐筹功星两两，午门传捷日彤彤。
来仙阁::宋代：邹浩::偶向人间作谪仙，翛然来此住经年。君臣鼎内重相合，日月壶中独自圆。过恶已除丹简上，姓名犹在紫霞前。一朝驾却飞鸾去，留得风声举世传。
次杨澹成新春感怀韵::明代：邵宝::喜雪还愁雪，人将谓我何。不堪雷太蚤，况复雨兼多。黄鸟声全涩，红梅色半酡。凭谁吹古律，一笑转阳和。
偈二首::宋代：释清旦::三世诸佛不知有，一一面南看北斗。狸奴白牯却知有，云外金毛正哮吼。个中隐显现全身，头头透脱无前后。拨转机轮向上关，八角磨盘空里走。
乙巳春日怀人十二首 其十二::近代：黄松鹤::万丈诗魔欲舞天，香南砚北牡丹前。心降更奏迎春曲，寄此相思十二弦。
金盏子::清代：陈洵::咽曲寒蝉，听倦魂惊换，一年秋色。鸳藓冷流尘，嗟辛苦霜华，素怀能敌。暗香似怨罗屏，整西风巾帻。黄蝶舞、依稀粉裳宫靥，细敲窗隔。消息。短篱侧。人不见、繁英任弃掷。清尊几回唤起，空憔悴、荷衣野水恻恻。翠微怕有斜阳，付伤心潮汐，寒林晚、还是数点绯霞，漫与妆饰。
三月二日被命祈晴上天竺舟中得六绝句::宋代：刘克庄::僧句多枯槁，舟公锦绣堆。如何涉吾地，咄咄逼人来。
踏莎行 与安波::近代：顾随::对烛长叹，我侬生小。燕南赵北都行到。欲寻屠狗卖浆游，荒山平野馀衰草。逐鹿中原，化蛇当道。鱼龙扰攘何时了。自家不肯作英雄，从今莫恨英雄少。
挽同年容庵黄正郎::明代：区越::宿草龙山已满茔，死生交义最关情。翻思一束生刍奠，恨不当年与泪倾。公道有时遭物议，春秋直笔采贤名。九原可作谁为力，赖是通家世讲明。
杭州行 其七 岳庙感赋::当代：何永沂::帝业千年带血腥，四凶跪地耻长钉。岳忠枉有河山梦，三字风波小小亭。
萧氏石冈十景诗为省身赋 其二 石壁::明代：杨士奇::危石翠如削，影浸澄湖波。六月不知暑，香风生芰荷。
胡铁华求题大山松所画卷::清代：郑孝胥::闭目念家山，开眼顾已失。谁言画非真，犹胜梦一瞥。蜀山插天外，蜀士滞天末。披图忽惊叫，还我旧岩穴。林屋摹大痴，得意留此笔。一朝君获之，松所见突兀。居然得八九，注视神为夺。重烦赵叟诗，说尽乡愁切。中原正丧乱，骨肉殊存殁。莫歌蜀道难，归思恐难遏。
过虎牙滩::清代：张联桂::连山如门忽对峙，一滩前横石齿齿。声振林木惊春雷，势杂风雨奔江水。洪涛吸呿吞孤舟，虎牙森锯毋乃似。巉岩穿凿铁练垂，篙师攒挽争上驶。东风比虎更颠狂，布帆高张疾于矢。我启篷窗窥峭壁，摩天苍翠尺有咫。回头左顾仙人桥，十二峰背环江涘。乘风破浪须臾间，张牙舞爪胡为尔。苛政之猛殊未闻，危滩之险已如此。嗟尔西行入蜀船，黄牛白狗从兹始。
头袖::宋代：释慧开::四海英灵俱夺下，铜头铁额总兜来。莫怪无门施毒手，揭翻脑盖顶门开。
赠医士长律十首 其六 兔臼::明代：胡奎::羿后何年奔入月，至今捣药兔长生。一泓铅澒丹镕就，双杵云英玉琢成。金粟树边秋有影，素娥台畔夜无声。玄霜肯驻人间景，我亦乘桥出太清。
自西桥至紫温载酒作乐即事呈府公四首 其二::宋代：刘敞::澹烟苍翠笼高树，密竹交加隐曲堤。水调向终人欲醉，夕阳稍近戍楼西。
题顾定之二筱::明代：虞堪::匪阘翣之老稚，伊飞翻之羽翘。戾九天之披拂，迟一气之扶摇。
峡山杂咏十三首 其十 石洞::明代：何吾驺::白者往干霸，黄者傅封侯。留将数片在，无人时点头。
懊憹诗和彭孟阳三首 其二::明代：张乔::每忆双栖畏影单，迫人霜月五更寒。若为别去终成梦，祇是情深易作澜。香艳乞怜心冷尽，繁华骄宠意销残。愁来欲采忘忧草，不佩时难佩亦难。
杂诗 其二::清代：钱仪吉::立意常苦多，成事常苦少。成之亦已难，复恐事非好。长啸不周风，抚几悲远道。远道欲相从，伤哉驽伏皂。再拜房星精，如何产騕袅。
踏莎行 干友打斧::元代：王哲::片釜如求，那由选拣。良工欲造无钱换。今朝专礼我华宗，慈悲为首诸公办。若得坚钢，劈开道眼。灵台＊耀持金简。腰间柯烂决忘归，白云
槜李亭::宋代：郑獬::閒抱琴书檇李游，仙坛古屋一筇留。驿桥通市人沽酒，湖水依城客放舟。葵扇桃笙聊却暑，苹花枫叶已知秋。坡翁仙去诗声在，寂寞林塘卧白鸥。
采桑子 其三::清代：俞樾::无边春色随天付，闹是杨花。静是兰花。一样天工两样花。有情芳讯随年度。嫩是莲花。老是梅花。两样年华一样花。
和薛伯通韵四绝 其一::元代：耶律楚材::黄花红叶满秋山，月浸银河夜未阑。寂寞梧桐深院落，有人何处倚阑干。
东堂初寒创意作竹屏障门屏脚偶得朽梅枝截用::宋代：张耒::简册林中老蠹鱼，年来穷谪尚耽书。竹屏风下凭乌几，画作柯山居士图。
咏梅::当代：陈仁德::偏是春时偏不发，一朝独在雪中开。何妨霜气萧萧起，长任寒流滚滚来。空自凝香生野壑，倩谁移影上瑶台。百花惟有梅花好，却让夭桃处处栽。
赣州分司夜坐::明代：江源::九月虔州暖，闾阎未授衣。蚊雷犹夜闹，蟋蟀未人依。入馔秋蔬嫩，输官晚稻肥。观风今日事，随处采民诗。
风风雨雨残春三月极是闷人闭户楼居不觉旬日香岛友人示饯春诗戏和一首并成风雨图::当代：吴灏::风风雨雨送芳菲，濛濛溪渚柳絮飞。春愁撩乱思一饮，门外酴醾绿已绯。
天香 其一 清和即事用景覃韵::清代：王策::过了蚕眠，又看桐乳，小园春意初寂。浴佛西庵，放生东寺，信步东西閒适。竹林煨笋，新火就、石间敲击。倩妇移瓜，催儿理钓，课童收麦。佛桑载来远驿。记饥驱、蛮江行役。今日绕阑红处，閒身岸帻。便约邻翁快饮，向老瓦、盆中泻香液。入馔银鲥，腻膏鲜滴。
早春寄子约弟::明代：皇甫汸::旧京东望已春归，禁苑城边蔼曙晖。名在郎曹皆是累，酒酣身世两相违。还邛有赋推司马，入洛无心愧陆机。淮柳青时江水阔，知君将欲理朝衣。
辞高安之行::宋代：李正民::投林倦翼漫差池，揣分量材祗自知。郁郁安能久居此，栖栖若是欲何为。文轩华毂非余望，白发苍颜叹我衰。闻说风波犹未靖，难于江海把旌麾。
题崇胜院河亭::宋代：魏野::陕郡衙中寺，亭临翠霭閒。数声离岸舻，几点别州山。野客犹思住，江鸥亦忘还。隔墙歌舞地，喧静不相关。
题卢坤峰案上盆兰::当代：金鉴才::买得幽兰三五枝，案头日夕助清思。从来法外神来笔，却道天然是我师。
北游诗二十一首 其十二 长安逢塞上班师友人有作漫和::明代：张元凯::盛秋边骑若云屯，奏捷飞书入雁门。浪说单于刑白马，羞称公主嫁乌孙。班师节钺归三殿，款塞旌旗过五原。幕府献功方饮至，撰成铙曲侑金樽。
过赣关::明代：郭之奇::舍棹就前峰，停桡依急濑。举目望巍城，倒影如悬盖。东西画二流，千桅聚一带。奔溪忽罢行，飞烟日可绘。先王措不倾，必求当要害。相彼粤闽冲，形势此为最。为关别有心，区区宁计会。未闻惟正供，独烦中饱嘅。堂堂半刺客，岂复称牙侩。我欲副其求，赠以青山霭。谁能捐有馀，稍足医无赖。莫使望乡人，神飞东岭外。
泊广陵偶成 其一::明代：郭之奇::隋堤柳岸旧飞花，零落霜风莫怨嗟。二十四桥寒月夜，清辉犹映玉钩斜。
题无疵庵::宋代：李处权::身无累则佚，心无营故乐。舍外而取内，此味初不薄。使君蚤闻道，观妙契独觉。不即仍不离，无止亦无作。庵如大圆镜，万象含虚廓。檐空看云归，窗静闻雨落。惟良二千石，分忧得此托。蕴真惬所寓，俯仰成今昨。
怀幼子::明代：陶益::浩子近何如，长途颇念渠。昨闻来者说，知认大人书。梨栗真能觅，聪明似不虚。何时携薄宦，就我草玄居。
寄怀乡友浩然戍横州::元代：吕诚::分袂每怜秋未半，开帆犹记月初圆。客程千里又千里，老鬓一年衰一年。令弟喜沾新雨露，故乡不改旧山川。悬知献捷归来日，重理琵琶第四弦。
送杨晋叔京兆之任::明代：罗钦顺::玉立班行忆共朝，金陵重睹旧风标。九天召命来何速，千古心期话未消。酌别盏香初压酒，过江帆趁欲归潮。都人合识韩京兆，佛骨端能手自烧。
剔银灯 咏米家灯::清代：毛奇龄::百尺冰荷可喜。况满壁、尽张罗绮。剪縠为栏，堆纱作树，不数米家山水。隔屏人指。道人在、隔花屏里。金粟玉虫累累。光到处、辘轳齐起。鸡戴珠竿，龙衔火籥，总是数条红紫。灯前且醉。看灯影、照人何几。
甲申宁庙挽词 其一::宋代：李曾伯::德化勤三纪，仁声溢九州。浣衣昭禹俭，昃食轸文忧。润色恢鸿业，艰难启燕谋。中兴宗汉庙，端自敬天休。
过临溪曹渡二石桥桥皆殷氏所修尝求予记::明代：程敏政::众水同归一水东，行人常此叹途穷。山腰远近过三舍，波面参差卧两虹。刻石浪传脩史笔，挥金谁续济川功。殷家尚义真难事，赢得芳声满歙中。
赠吴孝甫::明代：欧大任::夫君何所梦，白云千古愁。霜飞淮南草，月落潇湘秋。凤鸟望不至，琅玕何处投。临风双泪断，为寄西康州。
诗::南北朝：庾肩吾::劲气方凝海，清威正折绵。
夏日同周昆彦集祁恒季绿水园竹下听雨既醉祁仲鱼适至乘兴酩酊俄晴得月泛舟而返::明代：邓云霄::郭外村原眺望清，江干池馆水云平。客来自挟雄风入，雨过微闻漱玉声。半醉高阳逢旧侣，放歌华月报新晴。乘潮归去兰舟晚，人共沙鸥片片轻。
忆游虎山寺::明代：皇甫汸::自识溪桥路，常怀释道林。水流精舍曲，门闭洞湖阴。日向芙蓉度，春从杨柳深。未消游后兴，还似欲相寻。
偕慕逸贯恂游狼山回车过西庐步至梅垞门键不得入遂登我马楼四十韵::清代：沙元炳::黄马交冈尾，修修若伏鳌。西庐踞其罅，左右横双𢧴。往岁曾经此，邪许方伐鼛。兹来揽狼胜，馋眼饱犹饕。譬揖故人退，回辔就儿曹。春晚寒尚滞，打背风颾颾。残曛迎醉眼，金彩迷千毫。辞车循涧路，泥屐憎涂膏。觅导初惮远，发兴遂忘劳。丹畦间芍药，苞坼红仍韬。缘溪植新柳，黄绿待春缫。一峰忽当面，惊堕{熬山}阳{熬山}。大人谁称汝，脱坏团花袍。骨立空诸倚，肤皱谁敢挠。绚变横侧，步转旋周遭。微香时到鼻，披磴空兰䔌。已知梅垞近，疾足轻于猱。擘峡规箭筈，架栈编箐劳。穿桥叩幽闼，锁閟金蟾牢。过墙一枝无，望望头频搔。岸边馀几树，红白乱李桃。不知千五百，何处开芳皋。行行复止止，天半鲸鱼号。言寻石径返，倏遘危楼高。策倦故为目，暂愒思容尻。螺旋进益上，风衣不受绦。云塔压前项，江树罗浅毛。旁翼亭突兀，俯罩岩㟹嶆。惜乏松柏栝，耳绝飞空涛。坐定生虚寂，壁语俄嗷嘈。荒谰微莫省，似寓讥与褒。僧来导我观，甃石泉新淘。云此一泓水，终古无旱涝。池方不盈尺，浊过未篘醪。何论瀹佳茗，未足供淅溞。想患我马渴，于旁凿其槽。众宾各抚掌，惊起群栖嗥。吾亦笑登橹，电掣如追逃。昏黑戒颠覆，镫火趋南濠。相期摹所历，贾勇诗能鏖。
登接笋峰::明代：徐熥::丹梯悬削壁，铁索缆萦纡。鱼贯嵓当面，猿攀石碍趺。气同看月喘，声各入云呼。蜿蚺过龙脊，茅房见一区。
别林克相二首 其一::明代：郑善夫::邺下传诗句，沧洲拂钓竿。正思龙卧稳，翻惜雁归难。燕壁云回合，闽关天郁盘。飞腾最怜汝，慷慨一弹冠。
次韵谢张安抚以诗送梅实::宋代：项安世::水边篱落数花疏，马上行人且勿驱。一堕冰盘永相望，故人怜我误为儒。
新夏曲::元代：萨都剌::红泣香枯怨流水，夜放箨龙千尺尾。风生宫树晓层层，凉绿一帘收不起。烟乾宝鸭白昼清，祝融缓辔行且停。蔷薇花深雾冥冥，碧窗睡起香满肱。
山居杂颂七首 其七::宋代：饶节::数日春晴退水痕，落花如抱拥藤根。过尽游人浑不见，又随波浪下前村。
次韵和王希知县见赠::宋代：魏野::从前宰字绝文词，喜遇今来并有诗。封禅榜偏推凤藻，陶鎔笔肯转稽迟。讼庭任静犹忘寐，文会虽忙不后期。莫怪林间强酬和，一般民最受深知。
二贞篇 其一::明代：王世贞::徐卿志恬穆，闇然不自持。虽复兴文藻，要非中所施。踯躅俦侣间，咸顾私胜之。营卫若千金，一捐不复疑。青天见河岳，白日回光仪。所遇各自失，焉能强攀跻。汝往稽剡滨，高视浮云驰。余复白驹篇，太息不成辞。
五月十四夜观《泰坦尼克号》后偶与共坐::当代：卢青山::相对犹能两笑言，浑无一句与情关。此心怅似焚馀烛，火灭烟消泪未乾。
题画 其一::明代：祝允明::白云媚苍山，寂寂太古春。窅蔼林薄中，一区宅无邻。杨子坐清静，闭门了玄文。两生勿轻过，惟通问字人。
寄樊国宾::明代：何景明::不见樊卿久，空怜岁月长。爱书王逸少，癖画米元章。业绍青缃旧，名沾玉牒香。十年相会地，烧烛对秋堂。
嘉游歌::宋代：曹勋::紫殿香风暖，珠帘璧月斜。阁中调宝瑟，门外驻羊车。
郊庙歌辞。祭方丘乐章。顺和::唐代：佚名::阴祇协赞，厚载方贞。牲币具举，箫管备成。其礼惟肃，其德惟明。神之听矣，式鉴虔诚。
偈颂一百零三首 其二十九::宋代：释月涧::天边有月生云际，木人石人眼卓竖。瞥转玄机那边睹，三个孩儿抱花鼓。
寿承旨张畴斋::元代：薛汉::钟王书法得精微，每日霜毫不厌挥。相业曲江金鉴录，幽怀西塞绿蓑衣。蟠桃开日三千岁，古柏参天四十围。应与赤松相伴约，他年名遂早知几。
绣鹤竹::宋代：张舜民::好客精神来万里，此君风格耸双枝。丹青绝笔真难得，不似佳人粉锦时。
赠东皋恭行人::宋代：陈允平::重门临驿路，几向月中开。殿势江山合，钟声云水来。长吟松溅瀑，久定石生苔。九品金沙观，青莲次第栽。
千秋岁（为壑翁母夫人寿）::宋代：张榘::鹤城秋晓。又庆生朝到。人与月，年年好。黑头公相贵，膝下欢娱笑。君知否。个般福分人间少。塞上西风老。红入霜前枣。日日有，平安报。慈颜酡晕浅，一呷金杯小。香缭绕。寿星明处台星照。
郑佥判取苏黄门图史园囿文章鼓吹之语为韵见::宋代：方岳::我观众草树，等是气所囿。蓬茅一何荒，桃李一何秀。荣悴固不齐，受命了无缪。所以山中人，翩然拂归袖。丁宁语泉石，此误不可又。开帘受微飔，排闼入孤岫。是身如虚空，一室宽宇宙。夫何不訾省，与世争决骤。天分有固然，吾力岂其究。
送富州尹刘秉彝如京::元代：吴澄::六载心如一，今朝船欲东。我来期数数，公去忽匆匆。别意万里外，交情片语中。自怜栖病鹤，不得逐长风。
倾杯令::宋代：吕渭老::枫叶飘红，莲房肥露，枕席嫩凉先到。帘外蟾华如扫。枝上啼鸦催晓。秋风又送潘郎老。小窗明、疏萤浅照。登高送远惆怅，白发至今未了。
颂古::宋代：释慧空::南瞻部州鉏地，东弗于逮种麦。西瞿耶尼拽磨，北郁单越喫面。
鹊桥仙 寿可聪山平章::元代：许有壬::胶身名爵。醉心糟粕。正可束之高阁。庙堂谁信是行窝，更高似、尧夫一着。胸中磅礴。眼前寥廓。与物元无城郭。自从席末挹春风，觉二十
塞上即事::唐代：吴商浩::身似星流迹似蓬，玉关孤望杳溟濛。寒沙万里平铺月，晓角一声高卷风。战士殁边魂尚哭，单于猎处火犹红。分明更想残宵梦，故国依然在甬东。
桐川境上与蔡道卿别::明代：王慎中::揽袂默相看，愁云惨别颜。欢游同逝水，辙迹向空山。分手徒留佩，伤心未赐环。风波慎自保，当路少扳援。
秋日偕诸子游鳌峰::明代：郑善夫::鳌峰天畔登临去，云木新开平远台。落日山城生海气，中原风物送秋哀。一时贤士俱倾盖，满地萍踪笑举杯。梁国邹枚岂吾事，竹林嵇阮是仙才。
次韵李提点雪中登楼之什二首::宋代：吴儆::高情应与水云宽，江北江南望渺漫。逐马银杯端右赏，屯边铁甲得无寒。已知与国同休戚，且庆丰年表治安。杀气已消春意动，曈曈日色上云端。
余有三恨一无子二无助三无成抱兹苦心娱以文字既绝笔于斯录复长吟以系之 其二::宋代：俞文豹::天不奈何无可问，世皆如此有谁听。为侬指点春知处，惟有垂杨眼独青。
代人上叔母张氏生辰三首 其三::宋代：仲并::忆昔观光际，温颜获屡亲。奖提烦叔父，驽蹇负前人。幸会逢今日，飘飖愧此身。捧觞陪子侄，深觉仲容贫。
慨志::近代：张秉衡::有志徒言大，其如未遂何。命途常偃蹇，岁月苦蹉跎。旅食年年惯，穷愁种种多。乐观能格物，不必计奔波。
题范子济双头芍药二首::宋代：王洋::赵家姊妹在椒房，宫漏春迟午梦长。淡拂蛾眉减脂粉，一般装束奉君王。
浣溪沙 其三 甲辰中秋后二日晚晴放舟石湖，观越城桥下☆月，明日将从胥口探桂山中，不预此游盖五年矣。::清代：郑文焯::烟夕凉波起白蘋，蔫红落粉尽歌尘，依稀山黛可怜颦。一舸谁寻虾菜路，千丝空羡鲙残鳞，无多秋事属閒人。
题画四首 其二::明代：江源::云依草屋青山里，水绕孤村绿树边。我爱此中风物好，几人投笏作神仙。
月夜怀刘秀才::唐代：元孚::独夜相思但自劳，阮生吟罢梦云涛。此时小定未禅寂，古塔月中松磬高。
偈二首::宋代：释端裕::易填巨壑，难满漏卮。若有操持，了无难易。拈却大地，宽绰有馀。放出纖毫，碍塞无路。
江鸣玉遗苍梧二苍鹤其一病两日而死陆鲁望诗云医鹤自须监吾乡人医尚无良手况禽医乎::宋代：洪适::病骨摧颓警露难，草埋长胫委苍翰。吾乡尚欠肱三折，况有禽医为一看。
谢安围棋图::明代：王鏊::朝野皇皇意独閒，依然草树八公山。谁知秦晋兴亡事，祗在先生一著间。
陆叔原楚生兄弟自江右归携德甫用晦书见存且剧谈二君相遇之厚赋此寄之::明代：王世贞::三十六鳞秋乍肥，枫江回望思依依。斗间人觅双龙去，吴下书从二陆归。剑曲未终迁幸舍，筑歌才和对沾衣。菰芦何限东南美，其若霜风识者稀。
送从弟游江淮兼谒鄱阳刘太守::唐代：李颀::都门柳色朝朝新，念尔今为江上人。穆陵关带清风远，彭蠡湖连芳草春。泊舟借问西林寺，晓听猿声在山翠，浔阳北望鸿雁回，湓水东流客心醉。须知圣代举贤良，不使遗才滞一方。应见鄱阳虎符守，思归共指白云乡。
汉祀坛::宋代：陈梦庚::苔老坛荒扫不开，汉皇多欲岂仙才。乘龙人去真图失，万里空劳一使来。
咏怀四首 其三::明代：袁中道::大运无终尽，细柳不常灼。金樽盛美酒，郁郁胡不乐。以手摸头颅，隆隆一具骨。暂时属我身，谁知非我物。转盼忽如电，微躯戢一木。乌鸦鸣其上，青蛙叫其足。白蚁如白粲，行行相蚀驳。
赠李盘居::明代：陶安::有客骨气清，南来自仙都。眷此山水地，相逢意交孚。游神于先天，理象穷六虚。炯然双瞳光，为人辨荣枯。流观文物海，妙泄造化枢。上有星纬垣，下有龙穴区。甲子起上元，万古数不渝。溯流探其源，奇言如贯珠。蹇余久岩壑，澹素以自娱。坐视岁月迁，不忍弃诗书。朋游或要津，笑我犹癯儒。子来筮卦画，谓当应时需。窗前共尊酒，谈笑忘羁孤。天高秋气肃，鸿雁来宾初。去意不可留，赠之乏琼琚。岂无小山徒，招隐上亨衢。猗彼盘中人，宁久盘中居。时至谅毋失，江左暂踟蹰。
阳关曲·中秋月::宋代：苏轼::中秋作本名小秦王，入腔即阳关曲暮云收尽溢清寒，银汉无声转玉盘。此生此夜不长好，明月明年何处看。
云间钱钟二子至::明代：释函可::相将微喘度龙荒，尚有寒冰苦未尝。却怪老僧愁不死，殷勤先问耐愁方。
越台新柳诗十首和王础尘 其八::明代：陈恭尹::物产由来百粤殊，柔条婀娜亦军需。东南竹箭曾无价，不数当年董泽蒲。
满江红 读陈相国徐夫人湘蘋::清代：朱中楣::泪眼愁怀，聊只把、芳词翻阅。句清新、堪齐络纬，并称双绝。字字香传今古愤，行行画破英雄策。倩玉箫，吹彻汉宫秋，声声咽。离别闷，仍犹结。旧游处，燕台月。■一番风雨，乱红愁叠。玉树森森连紫苑，英才尽是人中杰。盼相逢，约略在何年，从头说。
青楼怨::宋代：刘涣::锦楼花雾飘绿尘，芙蓉屏深凝浅春。微酣着人娇欲睡，彩云载梦隔湘水。双螺小娃催理妆，粉绵拂拭鸾镜光。浓黛扫眉桂叶长，凉露濯手蔷薇香。家本石城南市住，早年悔作青楼倡。十八梳成金翅髻，青虫簪滑鸦背腻。歌声绕梁揭尘起，细簧咽秋凤雏语。翠绡舞衣珠珮结，砑金天鹅银蛱蝶。神女骑龙别楚宫，巫云蜀雨随峡风。别离何多欢乐少，牛女隔河怨秋老。黄衫少年下楼去，马蹄隆隆浩无主。
挽诸葛宣义二首::宋代：刘宰::世积乡闾望，公兼德齿尊。谨身忘岁晚，接物等春温。乐事人难比，馀功盗自奔。平生可无憾，一劄疏明恩。
御街行::清代：陆求可::秋风寒露滋芳草。绿满西郊道。提壶树底爱新凉。酹酒先迎少昊。莎鸡催织，流萤改火，粳稻香生早。班荆不让春光好。月里霓裳，胜十洲三岛。更东皋酿黍，南村剥枣。渔樵归晚，诗书夜读，沮溺何曾老。
清平乐 青城闻笛::当代：蔡淑萍::凭高放眼，细雨沾人面。三十六峰都不见，岚雾波流浪卷。笛声何处悠扬？无端牵动愁肠。忽更穿云裂帛，怅然泣下沾裳。
寄李考功::宋代：魏了翁::虚灵天地心，亹亹万化机。几形有动静，诚尽无显微。人惟不自信，稷颜有相违。居人惮寒暑，游子行不归。谁知炯然存，彼物乃吾知。高人真畏友，圣贤吾师师。
游白云山次韵二首 其二::宋代：刘跂::数子读书浑欲狂，深山纵汝共徜徉。千钧脚力有底健，万丈心情如许长。对景吟哦亦有意，逢人笑傲若无旁。幽花细草何足赏，岁岁天边仙桂芳。
进幸南园观刈宿麦诗::宋代：宋祁::农扈方迎夏，宫田首告秋。嘉生拥瑶县，蕃穗遍天麰。肃雨津茎浃，薰风猎颖浮。登成告田畯，省敛徯王游。紫宙凝神暇，丹书访道休。天行九五健，岁取十千求。洪洞开金狄，连蜷按玉虬。尘清属车豹，枪密羽林驺。芝覆依丹旭，旌门倚绿畴。先驱护绵野，后骑隘长楸。涤圃初开地，腰镰竞劝收。田趋农帝耒，塍错夏王沟。褒栗攒周甸，茨梁属舜眸。籞长包圈虎，箱重载星牛。九扈开灵圃，三辰驻綵斿。劳农差有赐，置酒酌言酬。鸣爵知年稔，为鱼告梦优。云雷一日泽，钟鼓万人讴。帝醉钧天阕，仙归紫气留。明馨资寝庙，足食焕缇油。
上朱大司空::明代：李攀龙::河堤使者大司空，兼领中丞节制同。转饷千年军国壮，朝宗万里帝图雄。春流无恙桃花水，秋色依然瓠子宫。太史但裁《沟洫志》，丈人何减汉臣风。
解学士缙::清代：严遂成::入直三朝礼遇隆，蛾眉害宠谮偏工。凿江岂必通无益，试卷如何读不公。异议穷兵踰绝徼，苦心夺嫡护储宫。汉王法死占城弃，应吊忠魂积雪中。
哭东莱吕先生::宋代：孙应时::恸哭斯文祝，苍茫何问天。百年曾未半，千载忍无传。梁木谁扶厦，狂澜莫障川。吞声言不忍，有泪彻重泉。
除夕咏感揽和王使君八首 其四::明代：屈大均::咀嚼能终日，含滋恨不留。森严多正味，芳润少烦忧。仁小休怀核，头纤可作钩。分曹争射取，衣袖暗相投。
月夜吟::唐代：瀵水神::夜月明皎皎，绿波空悠悠。
次韵前人贵籴::宋代：陈著::麦甑凄凉稻尚青，粒珠乘急价掀腾。市平本易无千斛，仓籴良艰且五升。长是信天还自活，未能送鬼任多憎。回头钟鼓群峰寺，饱饭高眠独有僧。
题城南书院三十四咏 其十九::宋代：张栻::化工生意源源在，静处详观总不偏。飞絮满空春不尽，新荷贴水已田田。
摘星岭::宋代：洪适::披山凿道何崄巇，上摘星汉摩虹霓。七襄终日往曾问，一握去天今可跻。叱驭已排萝蔓去，下车不复烟云迷。举头此际长安远，愿借六翮凌丹梯。
寄义宁教谕李仲脩::明代：陈琏::高斋坐岑寂，怀贤思难禁。薰风从南来，泠然吹我襟。红芳倏已歇，绿树看成阴。感此节序乖，何由论夙心。有琴不成操，有酒谁共斟。幽期旷难卜，西望空长吟。
江道可用前韵见属再叠谢之::宋代：徐瑞::秋风吹破木绵裘，一棹东游与未休。幼学古人徒自好，遗经深义不能钧。槐黄满路君宜往，发白盈簪我亦羞。共饮番江不相识，富阳砚下欲聊舟。
借庵即事 其三::明代：成鹫::空手把锄锸，师心学老农。护生耕熟地，挥汗种新松。梅厌饶酸气，花憎带冶容。客心何所寄，窗外绿阴浓。
晁张和答秦觏五言予亦次韵::宋代：黄庭坚::山林与心违，日月使鬓换。儒衣相诟病，文字奉娱玩。自古非一秦，六籍盖多难。诗书或发冢，熟念令人惋。秦君锐本学，骥子已血汗。相期骖天衢，伯乐尝一盼。士为欲心缚，寸勇辄尺懦。要当观此心，日照云雾散。扶疏万物影，宇宙同璀璨。置规岂惟君，亦自警弛慢。
沪上军兴感作::清代：谢汝铨::繁华租界说黄浦，物产船车纷散聚。环球人种百万户，嘘气成云汗作雨。此间疆域显分部，莫辨河山谁国土。既不重文唯用武，时复强宾喧夺主。碧眼胡儿大腹贾，雕梁画栋筑堂庑。细民脂膏争剥取，满贮贪囊营别墅。虽无苛政猛于虎，却有金钱力为蛊。越女吴姬妙歌舞，清宵丝竹不知数。渔阳何意动鼙鼓，兄弟阋墙战卫鲁。瘦鼠畏猫潜破堵，饥鹰索兔下苍莽。圉圉沉波鱼脱罟，喃喃寻屋燕巢树。列邦告急书驰羽，终是奈何天莫补。吁嗟乎，既悲左右割肱股，勿复腹中伤脏腑。
无题 其二::清代：徐嘉干::云中罗佩月中箫，一曲琅琅怨未消。至竟心盟坚碧玉，凭谁手语寄红绡。盈盈望断随流水，黯黯魂销指小桥。豪竹哀丝听不得，春风空绿淡江潮。
蒲坂行::南北朝：陆厥::江南风已春，河间柳已把。雁反无南书，寸心何由写。流泊祁连山，飘飖高阙下。
读庄子六绝句 其一::宋代：李纲::漆园仙吏已宾霄，浩荡奇言久寂寥。鹏鴳何须迭相笑，斯游安往不逍遥。
闺怨一百二十首 其七十::明代：孙蕡::春宵谁道直千金，妾独愁多思不禁。花月只消长惹恨，管弦惟有更伤心。
大连纪事六首寄温浩 其二::当代：程滨::欲寻幽谷主人家，藩篱泄漏半天霞。生憎门外流连客，挼损阶前一瓣花。
清平乐::当代：程滨::春归时节，融尽枝头雪。五月熏风人暂别，重见芳菲都歇。怀中散尽馀香，眼中薄薄衣裳。只为酥胸一抹，钩沈半世凄凉。
雨花室::清代：弘历::三春临静寄，五日作清娱。每到吟将遍，兹来兴复殊。交窗岚影翠，入座柏阴孤。试问维摩诘，斯还著也无。
题沈进士纪松月扇面::明代：韩雍::谁将轻箑图松月，一握双清惬素心。云净九霄仙兔出，风生万壑老龙吟。庙堂大用期登进，海宇馀光仰照临。珍重乌台挥动处，红尘相避不相侵。
仲实践约来访又得韶甫方君同行数日语蝉联甚慰五诗寄意甚高次韵为一笑 其五::宋代：牟巘::平湖好亭子，高出乱云层。一水作之字，众山罗豆登。襟怀为尔豁，杯勺尚能胜。却笑钻故纸，窗中效冻蝇。
句::宋代：陈俊卿::吾方蹈孔孟，未暇师粲可。
方壶自咏·书十首后::宋代：汪莘::直写胸中事，谁拈纸上尘。兴来那暇懒，得处不容廑。行有鬼神觑，诗防天地嗔。欧苏寻后辈，郊岛是前身。
赋得桐江水寄许才甫::明代：佘翔::碧绿桐江水，羊裘隐在兹。滩声流日月，山色拥玻璃。林莽供樵爨，烟波理钓丝。君家欲洗耳，舍此更何之。
送冲公谒六祖道场::宋代：汪应辰::直指岭头路，宁论几日回。寻春有消息，寄我一枝梅。
苏幕遮·女休猜::元代：王哲::女休猜，儿莫识。情欲偷精，盗髓＊筋力。奉劝回头寻歇息。认取身中，三个真端直。姹娘亲，婴子得。专委黄婆，鞠养成渊默。畅饮刀圭通十极。四句同归，随步云霞陟。
内阁春帖子::宋代：夏竦::三星分曜辉宸汉，九禁迎春启令辰。仰奉椒闱宣内治，湛恩鸿庆永如春。
刘开府::宋代：胡宿::京口刘郎是穆之，风云未作苦栖迟。金盘一石槟榔赠，可得当年是讳饥。
赠罗浮易鍊师::唐代：杨衡::海上多仙峤，灵人信长生。荣卫冰雪姿，咽嚼日月精。默书绛符遍，晦步斗文成。翠发披肩长，金盖凌风轻。晓籁息尘响，天鸡叱幽声。碧树来户阴，丹霞照窗明。焚香叩虚寂，稽首回太清。鸾鹭振羽仪，飞翻拂旆旌。左挹玉泉液，右搴云芝英。念得参龙驾，攀天度赤城。
虢州西山亭子送范端公（得浓字）::唐代：岑参::百尺红亭对万峰，平明相送到斋钟。骢马劝君皆卸却，使君家酝旧来浓。
秦子质来津奔问因同入都::清代：陈宝琛::麻鞋相见并霜颠，回首闽山卅二年。世以神州为博局，天留我辈看桑田。衰迟未尽平生意，琐尾翻赢一觌缘。何但黍离行道感，下车城郭已瞠然。
潇湘::当代：叶嘉莹::怕唱潇湘斑竹枝，洞庭波起叶飞时。衡阳归雁无消息，独卧空堂月上迟。
鹧鸪天 其七::清代：樊增祥::打叠云山入画图。拂檐青玉两三株。解栽杨柳惟陶令，合婿梅花只老逋。呼鹤子，饲雕胡。当年五斗久销除。饥来但采桐花咽，此是吾家小凤雏。
春日郊行杂咏 其八::清代：弘历::掩映耕云种雨家，金吾行处不教哗。豳风图画谁传得，海子门西十里斜。
生生园十咏 其十 生生堂::明代：陈恭尹::好生名大德，岂独在人为。楚虎曾分乳，冰禽亦护儿。但期天下活，安问腹中饥。看子平生意，何忧鬓不丝。
牡丹百咏 其七::明代：张淮::南威不敢斗丰神，除是杨家有太真。不语每怜犹想匹，无情谁信解留人。蕊心蝶粉粘金缕，叶尾蛛丝罥紫尘。莫笑百花开后发，懒随儿女共争春。
无梦令·学道非难非易::宋代：佚名::学道非难非易。怎敢已而不已。专下死工夫，悟得长生活计。长生活计。收拾精光神气。
赠洪子潨参军沈王处购书奉旨乘驿::宋代：龚璛::舆图沈国东南境，家世辽城尺五天。志士何妨曳裙贵，贤王欲与购书传。文风物色先江左，使指光华下日边。我亦平生小溟渤，要随洪范过朝鲜。
题家园::唐代：杨昭俭::池莲憔悴无颜色，园竹低垂减翠阴。园竹池莲莫惆怅，相看恰似主人心。
端午用杜工部韵::明代：杨爵::半室还如天样宽，诗书聊此与君欢。汉廷可少贾生泪，晋絷应怜楚客冠。举世从今蒲酒乐，普天怀古汨江寒。千年屈子心如在，角黍将来此地看。
舟中清明::宋代：赵蕃::三日舟行风打头，春愁那更值覊愁。一年谁似清明节，忍向天涯除破休。
怀梨花里三姊::清代：钱蘅生::相聚无多忽又分，倚栏望月倍思君。夜深花露沾衣湿，风度长天送雁群。
戏咏零陵李宗古居士家驯鹧鸪二首::宋代：黄庭坚::真人梦出大槐宫，万里苍梧一洗空。终日忧兄行不得，鹧鸪应是鼻亭公。
林下书怀::宋代：杜衍::從政区区到白头，一生宁肯顾恩仇。双凫乘雁常深愧，野马黄牛亦过忧。岂是林泉堪佚老，祇缘蒲柳不禁秋。始终幸会承平日，乐圣唯能击壤讴。
刘道权为李远子微作青山似洛中图为作歌以系之::元代：张翥::石头城中有渺渺之秦淮，秦淮东流入江远，其上叠巘连鲁厓。牛头双阙云门开，三山北山郁烟霾。六朝遗迹犹在眼，千古往事徒兴怀。昔人谓此洛中似，四面青山围二水。刘侯熟识此景胜，况复爱画入骨髓。五尺长纸茧不如，乘兴破墨涂成图。渔梁茅屋昏欲无，坏陵荒陇迷楸梧。寒潮已落断崖阔，行人不渡扁舟孤。嵩邪邙邪漫漶那可辨，但见招提林杪直下藏村墟。忆我羁游石城日，江烟山雨正萧瑟。横塘酒家好新酒，醉倚船窗看奇崛。只将健句写归来，却恨此时无此笔。
送何仁仲之南都二首 其一::明代：胡应麟::去去何公子，春风一骑寒。含香辞上国，傅粉入长干。桃叶江帆稳，梅花郡阁残。芳洲寻白鹭，何似故园看。
和赏梅::宋代：吕陶::何处为真赏，芳园白玉英。春前挺仙质，物外得花名。雪月资閒淡，风霜与洁清。偏宜文字敛，嘉客尽诗成。
上赵相公二首::宋代：杨公远::天教古歙巧遭逢，和气薰蒸蚕麦丰。重见龚黄宣德化，再生韩柳振文风。万间广厦人人共，千里明蟾处处同。端的相门还拜相，鲁公行即继周公。
池亭待月二首::宋代：李弥逊::不寐池塘夜，萧萧夏木重。亭虚风趁客，水净月随侬。蛙喜鸣如吹，蝉饥语似蛩。一区真自足，何地肯相容。
癸亥清明日::金朝：孙铎::翛然一室暗尘凝，兀兀端如打坐僧。习气未除私自笑，短檠还对读书灯。
再继权之严韵二首 其一::宋代：刘弇::庭椿摘初黄，畦韭剪柔绿。春盘巧饤饾，一堮生理足。今者鸣啾肠，饥花到双目。终惭短豆恋，谁转紫芝瞩。青烟扑九衢，碧瓦酣万屋。朝来好龙客，义动重裘燠。慇勤斗酒约，豪健赛杨仆。吹回曲车梦，鸨羽正肃肃。九天真龙飞，万物弹冠沐。萧短草木姿，窭贱衾裯宿。叨逾太官粟，敢计功利速。惟应杯中物，可仗诗筒趋。
诘旦思之世岂有不押之韵辄和北山十首::宋代：刘克庄::绝喜有肉汉，何嫌逐臭夫。形悭一烂粟，口遍四方糊。鲁叟袗絺绤，荆卿袖匕图。朝来询酒甕，莫已变酸无。
驻跸赵北口 其一::清代：弘历::月漾桥头驻翠旌，渚宫春水一篙生。禽围命罢今番猎，驿路虞延数日程。十斛尘遥去衣袂，万层漪倒上檐楹。凭轩聊寄沧浪意，妙理清机镜里呈。
题严氏水竹居::明代：邓雅::清江江上足田庐，独爱严家水竹居。林合翠光浮几席，池分清润到阶除。参差夜月栖鸾凤，荡漾春风戏鲤鱼。何日临流一题咏，琅玕节下为君书。
送赵兰皋教杭学::宋代：牟巘::一似彭城向颍时，重开讲席整冠緌。青衿喜得新师范，白发能言旧尹釐。独冷定应非热属，众芳况复异凡姿。不妨且作回翔意，直上抟扶亦未迟。
夏日天关纳凉::明代：庞嵩::院深疑洞府，地僻寄城闉。九曲天湖袅，千章古木屯。丹灶尚伏火，粉蝶碾冰轮。短葛飘轻袂，何妨酒数巡。
萧宅二三子赠答诗二十首。石答竹::唐代：卢仝::石报孤竹君，此客甚高调。共我相共痴，不怕主人天下笑。我非蛱蝶儿，我非桃李枝。不要儿女扑，不要春风吹。苔藓印我面，雨露皴我皮。此故不嫌我，突兀蒙相知。此客即西归，我心徒依依。我欲随客去，累重不解飞。知弟虚心亦待客，此客何以共报之。
寄题栗亭县名嘉亭::宋代：贺铸::少陵昔避地，幽栖凤皇川。始愿获其所，赋诗此终焉。睠彼美林麓，荫膏腴上田。阳坡饶垂珠，阴谷繁玉延。长鑱勤采劚，服食攀飞仙。兵祲夺和气，力耕无善年。林垧开冰雪，旬浃断庖烟。呜呼歌七章，暮节西南迁。环堵久芜没，斯亭名尚传。茂宰怆怀古，增崇殊过前。雕甍揭长帘，下容十客筵。嫩岚隔春丛，清竹鸣夏蝉。风月有高兴，写之武城弦。狂客属尪废，驽筋难强鞭。何暇远登览，但哦鲸海篇。尚苦八口累，依稀同曩贤。余龄寄幻境，未断东西绿。江淮米价平，一舸去悠然。幸此岁丰乐，浮游吾所便。异时访陈躅，复使後人怜。
送胡将军之辽左 其二::明代：胡应麟::乍拂千金剑，仍为万里行。长缨纾北望，大纛赋东征。钜鹿云连塞，卢龙雪照营。春风蓟城畔，猎猎动飞旌。
鹧鸪天::清代：赵庆熹::小字桃根姊妹传，轻舟如叶载团圞。眉边山色愁双晕，眼底潮痕酒一圈。风侧侧，月圆圆。两枝飞桨渡头船。曲终杨柳红桥路，过尽青溪几个湾。
蓬辣滩::明代：翁万达::滩高水急吼素秋，雷风动地舟人愁。东去潮阳沧海接，应看此水作平流。
花都巴黎::近代：吴中伟::夏雨秋晴冬少寒，花都似海四时斑。蔷薇色丽清香远，春夏秋冬一样丹。
铁柱宫二首有序 其二::明代：卢龙云::赖有诛邪法，堪成拯溺功。支祁妖自伏，罔象怪应穷。拔宅登玄阆，遗祠礼玉隆。鲸鲵多未戮，剑术可能工。
实纪二十韵::宋代：晁说之::双庙之前扁舟舣，太原失守胡尘起。铁马渡河京城闭，堤上奔亡如磨螘。不是清河早腹兵，千橹万舳去何已。百家相逢不相识，同声叹言有如此。阉贯枭颅一日间，地下未应有馁鬼。董卓灯脐照橹汜。禄山肠流盛安使。京不及刑家自全，黼弗显诛恩尚委。杨炎终报元载雠，微之实同宗闵耻。政刑既弃胡虏盛，中国不尊招讪毁。尊名重器假狗彘，公卿何人是知理。嗟予老病岂乐生，实抱忠谋难须死。亦尝秦对明光殿，寒饥徒步荆棘里。面风背日若有待，前有戎车后妻子。戎车不断顿都城，元戎一言左右以。遥有人家投宿无，骨肉夜饭无钝齿。不嗟五日不頮面，但怜一夜灯花喜。庶几明发脱盗手，复见皇威振遐迩。庙堂再见谢太傅，奕棋未罢风尘弭。前夜客投佛寺晚，全家冻泣木鱼底。我今朝夕幸已多，闻见纷纷聊实纪。
杨叛儿 其四::隋代：佚名::七宝珠络鼓，教郎拍复拍。黄牛细犊儿，杨柳映松柏。
和黎惟敬寄意二首 其二::明代：欧大任::十二巫山日欲曛，相思谁更梦为云。烟波渺渺孤舟远，独折疏麻一寄君。
客夜::明代：吴与弼::徐步吟苔砌，遥空对塔灯。禅扃终日卧，病骨暂时轻。宠辱元无系，诗书素有情。心随身共止，庶以达吾生。
夜泊高邮::明代：江源::奉使虚随八月槎，野芳虽晚不须嗟。十年人事空流水，半世江湖负菊花。日落远波惊宿雁，月临荒戍起啼鸦。人生岂得长无谓，恋阙那堪又忆家。
哭罗木夫 其三::明代：罗洪先::叔夜尘缘薄，初平道气深。酒醒仍荷锸，身老不留金。白日哀回驾，青鸾渺去音。皋比读易事，凄断不堪寻。
今年春雨极多而吾乡水无储蓄四月中泄钱湖以种稻数日又竭有感而作 其三::清代：全祖望::澄湖旧足三河注，嘉泽谁将片石磨。忆昔置田驱积菶，于今抟土阏洪波。饥金穰木原难料，堰废堤荒可奈何。夜向重霄觇月晕，神膏那得骤滂沱。
三月十三::近代：聂绀弩::三月十三小积肥，锲人唯有蠛虻飞。山中雪满肩筐入，陌上开花荷插归。自读马恩列书后，渐知五十几年非。老农老圃都难学，学个诗僧老翠微。
寄怀竹坪 其三::清代：丘逢甲::海上相逢道不孤，封侯残梦尚模糊。要将十丈鹅溪绢，乞写天山破敌图。
送戴兄西上::宋代：林希逸::乃翁白发栖鸾去，夙志勤勤待汝成。自古文章有定价，如兄词赋合先鸣。今年恩数非常比，上甲科名著意争。语别溪干聊赠句，南归伫看锦衣荣。
鹧鸪天 摹元人“门阑临暮霭，楼阁抹残霞”词句，作画并题以词::清代：孙莹培::楼阁玲珑隐翠微。小桥返照夕阳西。闲情无限随流水，惟见残霞一抹飞。风淡淡，柳依依。波光岚气映馀晖。闭门静寂人何处，放鹤携琴归未归。
黄落 其二::明代：屈大均::贪凉因竹下，乍病已新秋。未得黄花食，频含绛叶愁。琴教红版挂，酒命绿尊留。自擘增城柚，香生角枕头。
寿郭光山太仆::明代：董其昌::亢村自昔产人豪，吏部文章北斗高。卿月辉辉膺异数，晨星落落此同袍。壮猷不尽汾阳意，雅量宁虚郭泰褒。闻说还丹有真诀，不令青鬓点霜毛。
望江南五首 其五::清代：高士奇::茆舍畔，森木暗明湖。雨足东畴牧晚稻，霜沾别圃刈香蔬。举网得江鲈。落照后，𫚥菜集盘盂。少妇金环能约酒，幼儿玉盌解呼蒲。还羡早朝无。
南峰寺::宋代：张商英::寺据南峰顶，僧传北祖禅。孤云飞远峤，落日满平川。法界穷三大，河山遍大千。香灯方丈小，又结一来缘。
铁枪歌::清代：胡正基::铁枪归，铁枪归兮人不归。枪本经历手中物，用以杀贼如点笔。关索岭云接烽烟，狆苗蚁集盈万千。死守粮台誓报国，挺枪一呼率众先。相距七昼夜，杀伤互枕藉。力尽无援兵，慷慨气不下。回顾残卒有几人，木石又戕我同寅。可怜孑立难转斗，掷枪付仆甘殒身。仆负此枪报大府，悬赏求尸幸未腐。僵卧山坳深堑中，尚握空拳髯奋怒。寂寞城南武侯祠，一棺谁奠酒一卮。谁何记室今安之，有子间关冒锋镝。见枪大恸几欲绝，八千里路枪同挈。六月归舟抵汉塘，铁枪红缨风飘扬。呜呼！柩归枪亦归，枪归谁云人不归。
谒南海神庙::清代：钱以垲::南极开瓯骆，神祠镇海天。祝融尊帝鲦，朱鸟次宫权，漭沆乾坤大，光华日月旋。翠旗张贝阙，鲸浪息戈船。离丽文明会，扶胥赫濯先。九苞腾凤岭，八柱翼星躔。狮虎高蹲户，蛇犀伏执鞭。后有蛇犀山。鹏池抟角上，鱼目漾珠圆。禋类同柴望，旂常耀鼎镌。典崇天宝载，文纪至和年。庙貌丹青古，馨香俎豆专。丰碑全籀篆，法器半珠蠙。佳气承尧日，祥风应舜弦。梯航来恐后，鹣鲽贡争前。圣主威灵远，王言翰墨宣。多时收飓母，几处息蛟涎。圭璧方坛肃，鸾龙匾额悬。皇华陈祝赞，典祀洁牺牷。碧甃云生殿，雕梁景射砖。金题光闪闪，铜鼓震阗阗。斋祓抠衣入，趋蹡执事虔。木绵团锦伞，孔雀灿金钱。拄笏山难舍，乘潮䋏漫牵。波罗行复把，归棹兴悠然。
清明前三日有怀亡友伍光宇无子::明代：陈献章::先生英骨葬蓬莱，幽思凭高不易裁。荒岁无穷春易老，清明将近雨还来。皇天自失包胥定，泉坏谁兴伯道哀。寻乐斋前数株树，月明空有鹤飞回。
题梅::清代：曹家达::鸟啼元夜静，斜月过寒井。何处咏花人，寒灯落疏影。
北苑十咏·试茶::宋代：蔡襄::兔毫紫瓯新，蟹眼青泉煮。雪冻作成化，云间未垂缕。愿尔池中波，去作人间雨。
和黄恪斋月夜泛舟::明代：李一契::谁将光景谢留连，好月随波落客边。九曲调高夷水棹，一篷风细剡溪船。消磨尘鞅三山杳，妆点春光两岸妍。想到忘形花柳外，有怀多是在前川。
啄木鸟::宋代：王迈::吸木复啄木，汝啄抑何毒。千株万株端明松，五月六月来清风。木于汝何恶，朝朝暮暮啄。劝汝利觜宜少停。戕木之生吾忍听，已有弋者在后亭。微虫初何识，亦能对以臆。天子爱元元，宵衣念艰食。连年值禾饥，穷闾多菜色。县官急督租，吏饕饥需索。啄木比刻木，何煮可疾。木生与民生，何者为当恤。可弹者不弹。为我谢彼弋。
次韵教授喜雪 其一::宋代：韩淲::腊前郊后丰年瑞，和气祥风帝所祈。吹作六花殊未已，酿成三白更何思。列城黎庶穷无告，幽谷畸人饱可期。眼底玉溪真乐土，坐销愁叹合吟诗。
秋日重游东山寺::清代：朱风翥::重访东山寺，迂回旧径斜。竹深林有寺，秋老叶如花。汲水倾云液，供茶煮露芽。昙摩闲话久，归路马蹄赊。
绣州孝女::明代：李邺嗣::远我父母，事人父母。谁无父母，谁有父母？少慕事亲，十年不字。长慕事亲，终身不字。谓我女子，谓我男子。宛然孝子，宛然处子。有父子伦，无夫妇伦。婴皃子后，惟此一人。暮雨梨花，年年寒食。麦粥一盂，父母之侧。
园中四时歌 其二 夏::明代：胡应麟::午日阴阴枕簟，凉风习习窗纱。绿染芭蕉一丈，红舒菡萏千家。
癸丑秋冬之际，山居偶成四首 其三::近代：沈祖棻::绿芜凋朔气，红树独经霜。倚枕翻诗集，传书问药方。病怀容我放，倦眼笑人忙。始觉投閒好，幽居午梦长。
喜程元道见过::明代：屠滽::客子到门西日沉，情缘一见一回深。逼除岁月匆匆话，远市盘餐草草心。积竹丛寒鱼合泽，堕樵风急鸟争林。白头与世殊疏阔，特地因君理旧琴。
偈颂十七首::宋代：释师范::土木场中过两冬，朝匆匆兮暮匆匆。从来业识无凭据，说甚东山大脱空。
讽阻临安赵府尹伐净慈寺门松::宋代：释道济::白石磷磷积翠岚，翠岚深处结茅庵。煮茶迎客月当户，采药出门云满篮。琴挂葛弦鸣素志，窗开风拂罢清谈。今朝偶识东坡老，四大皆空不用参。
残雪::明代：杨基::庭雪半消残，犹存旧腊寒。春风如有意，留待隔年看。
次韵胡明仲见寄二首 其二::宋代：朱翌::柳州非国语，意恐乱诗书。去草绝根本，立言推绪馀。断疑先近似，反己问何如。岁晚飘零甚，归欤指敝庐。
蝶恋花 次雪儿韵::清代：刘泽湘::乳燕飞时春又去。梅子才黄，怕听鸠呼雨。莫笑王孙留不住。浓阴绿锁相思树。何况风流当日绪。柳暗花明，都作奚囊句。知道东风经几度。匆忙忘却来时路。
挽仁宗皇帝词 其五::宋代：胡宿::曾是陪华幄，居常奉景舆。迩英参访道，阿阁待观书。圣学知风自，神毫拂雾馀。那知柏梁宴，便到哭宫车。
老君吟 三千功::元代：王吉昌::清神夺凤髓，止息收乌血。六阳飞宇宙，五气通关节。云雷风电，击向三天降冰雪。瑶山海峤喷红雾，赫赫如晴，昼性光明彻。两情结。禅天齐物变，意写成欢悦。阳魂全造化，号真功功妙绝。三千数合无圆缺。神超归物外，永离生灭。
古像赞二百零五首 其一四九 晏元献公::明代：孙承恩::以臣事君，大臣之义。公在相位，实克有是。嫉恶匪隘，检身益严。弗丏恩泽，世称尔贤。
观物吟::宋代：邵雍::居暗观明，居静观动。居简观繁，居轻观重。所居者寡，所观则众。匪居匪观，众寡何用。
共云君闲话 ::清代：沈尹默::淡淡秋阴薄似罗，美人蕉好莫嫌多。西风几日闲庭院，不见枝头袅女萝。
送人游边::宋代：寇准::远行当岁暮，冰雪路难分，疋马阳关外，边声落日闻。
赵郡王施斗綵法被荐女因为说偈::宋代：释居简::倚福修慧，深丹浓翠。倚慧修福，砌锦层縠。福慧两全，众彩明鲜。紫不乱朱，缟不碍玄。惟茜惟碧，参鳞差翼。空王座上，一片如织。善哉命妇，巧思精究。劝化诸女，如出一手。惟此命妇，诸善女人。于寿域中，克康克宁。女子有行，归宁母家。载殒淑身，发明心花。
和陶诗 述酒::明代：李贤（原德）::仪狄造旨酒，古来人共闻。杜康得妙术，美已极十分。我性独嗜此，万事皆浮云。斯人安在哉，无由酹其坟。念此心戚戚，对酒当清晨。木石岂有知，鸥鸟相与驯。人生天地间，飘飘遗此身。子房志有在，忠义良殷勤。事锱非素怀，终然报韩君。脱身从赤松，芳名久弥薰。而我竟何为，作诗缀空文。周鼎久已沈，一朝出河汾。安得鲁连子，为我解其纷。抚事但兴嘅，杯酒聊复亲。古人去云久，后世俦能伦。
太公遇文王图::元代：宋褧::狂王丧心醉其上，老叟避世居渭滨。出猎初非取兽意，垂钩岂是求鱼人。千年茅土有终始，一时际遇无比伦。韩彭乌合成俎醢，三顾犹堪继后尘。
畏途::宋代：刘攽::畏途十杀一，昧者已知戒。奔航失维楫，将恐亦同败。凝冰难长清，甘醴复先坏。桔槔独知道，俯仰非有罪。
季冬南苑十首 其三::清代：玄烨::讲武不忘威，劳农亦预知。回看止辇处，尽是岁寒枝。
读季布栾布列传::清代：裴谦::梁楚燕齐各播名，将军义气并纵横。壮夫珍重千金诺，烈士从容五鼎烹。堪羡曹邱能揖客，可怜彭越为徵兵。髡钳佣赁都非辱，有志从来事竟成。
因禅师挽诗 其四::元代：赵孟頫::佛性无来去，群生自尔悲。达观应大笑，政足见渠痴。
舂暮与行书记过师子林::明代：姚广孝::偶同看竹过林庐，素抱欣从此日舒。浅碧云虚泉落后，孤红霞澹涧芳馀。放禅时至钟鸣室，施食人回鸟下除。胜地每嫌山水隔，不因乘兴到应疏。
纪梦::明代：刘崧::夜梦归故里，见我平生亲。升堂具杯酌，恳款话所因。问我归何迟，怜我白发新。恍忽一室内，酬献相主宾。东邻粲新疃，南舍俨旧邻。稚子笑相即，老翁言谆谆。似亦谢前倨，敬我今缙绅。我心本无滓，敢劳深意陈。喔喔鸡鸣曙，悠悠天向晨。苍茫枕席间，委曲所历真。怅然不可讯，恻怆徒伤神。
偈颂七十八首::宋代：释正觉::习习春风，丝丝春雨。一等沾濡，十方周普。甘草得之甜，黄连得之苦。天意发丛林，檐声闹窗户。古德尝云已不迷，等闲教坏人男女。
赠许梓桑::清代：许南英::杨柳春江上巳天，廿年兵燹已云烟。主人携手鸡峰下，不踏台山又五年！
读史五首 其三::明代：贝琼::东汉多逸民，山栖久怀璧。法真亦逃名，讵屑三公职。求蝉在明火，求士当务德。此道今何如，其人安可识。
君子有所恨::宋代：晁说之::君子有所恨，击指血不躁。相望已千古，欲语安得到。荆卿无剑术，商君弃霸道。二子苟不然，功烈回穹昊。嗟哉浅丈夫，不自极怀抱。
平沙落雁::明代：薛瑄::霜清秋水落，风过人迹平。飞飞随阳鸟，相呼下寒汀。向夕聚俦侣，月映芦花明。
客中元旦::明代：黎贞::东风先我过梅关，为报今年海外还。万里归装何所有，浩吟诗思满江山。
过野翁亭因登岝崿山憩崇寿院僧轩共成四绝句 其二::宋代：张镃::溪流逢旱息潺淙，野彴横趋乱石中。莫恨铁冠人已去，我来权合号山翁。
题虎邱剑池二首 其一::宋代：孙觌::猘子龂龂老更狂，潭空百尺卧干将。但令雷焕占牛斗，不用朱云请尚方。
太仆寺公廨即事和笠耕韵::清代：彭浚::填街轮铁散晨朝，入署斋期觉路遥。草想马群云外牧，花知莺梦雨中消。无多吏事劳关白，尽有吟声破寂寥。愧我曾无尘露报，寅恭夙夜望同僚。
初十日早炊蕉步得家书并家酿::宋代：杨万里::潢池东定得西还，病後涂中竟鲜懽。为许朝来有新喜，庭闱一骑报平安。年年自漉雪前醅，今岁无缘得一杯。政是荒村愁绝处，家中送得六尊来。
将入武陵二首 其一::明代：张煌言::义帜纵横二十年，岂知闰位在于阗！桐江空系严光钓，震泽难回范蠡船。生比鸿毛犹负国，死留碧血欲支天！忠贞自是孤臣事，敢望千秋青史传！
松滋::清代：郑珍::松滋前决口，闻尚驻工官。四载已云久，一堤如此难。春江宁禁涨，遗户得无殚。寄语修防吏，盘飧尔固安。
乳猫::宋代：薛季宣::乳猫毛比雪，卉服絮成衣。扼鼠气方盛，食牛形但微。纷拿殊矍铄，上下拟腾飞。几许明眸子，亏盈望日晖。
征妇怨效张籍::宋代：释善珍::前年番兵来，郎战淮河西。官军来上功，不待郎书题。淮河在何许，妾身那得去。生死不相待，白骨应解语。天寒无衣儿啼革，妾身不如骨上土。
题北山松轩::宋代：左知微::幽林转阴崖，鸟道人迹绝。许君栖隐地，唯有太古雪。人间黄屋贵，物外只自洁。尚厌一瓢喧，重负宁所屑，降衷均义禀，汩利忘智决。得陇又望蜀，有齐安用薛？干戈几蛮触，宇宙日流血。鲁连蹈东海，夷齐采薇蕨。至今阳城山，衡华两丘垤。古人不可作，百念肝肺热。浩歌北风前，悠悠送孤月。
和靖墓::宋代：黄庚::西湖卜隐为诗忙，吟到梅花字字香。鹤不归来山寂寂，梅边闲咏月黄昏。
城东杂诗七首 其三::近代：连横::大冈山接小冈山，山影低徊夕照间。屹立城东三十里，曾从绝巘俯尘寰。
二十四诗品::唐代：司空图::惟性所宅，直取弗羁。控物自富，与率为期。□室松下，脱帽看诗。但知旦暮，不辨何时。倘然自适，岂必有为。若其天放，如是得之。
问答词阿姚 其十四::明代：王彦泓::银瓶酒尽不堪筛，妾泪如波溅玉杯。莫恨此番孤负去，好寻方便为奴来。
樱花行::当代：张海鸥::君不见，长岛年年美琼樱。春来处处溢樱酲。新妆络绎承天赐，艳质联翩舞后庭。君不见，一树樱娇可倾国，树树樱凝可倾城。粉蕾如腮羞少女，雪葩如玉绽壶冰。素面仙风清到骨，无尘无隐自高情。遂令举国人如醉，露艳香浓尽寻樱。和服玉女声娇细，长剑雄男慎横行。鹿儿岛上开琼宴，札幌城中舞娉婷。上野园中人掬玉，京都阙下士含英。暗香脉脉随流水，疏影盈盈逐新晴。传语四海怜樱者，把酒临风听我樱花行。樱花美艳春风倚。美人脂粉郁芳芷。不知人面与樱花，落雁沉鱼孰能已。却问楚汉咸阳客，衣锦何须还乡里。又问燕赵风华子，男儿何必衣冠紫。此生此地一观樱，清怀澹荡俗心已。樱脸樱唇漾樱氛，樱林樱士携樱姊。武士争雄文士狂，妖姬倾倒红颜子。红颜自古最痴情，芙蓉女儿为情死。绛姝弱质犹葬花，神瑛惜玉酬知己。世人但解爱樱花，谁止樱魂委流水。可怜天下有情人，几时执得长生蕊。樱魂零落苦难久。月夜春江樱浦口。雨中独立惜樱人，伤情饮尽樱花酒。樱魂飘渺知何处，随风随水随晨帚。抛家傍路萍踪碎，不若寒塘枝枝藕。寻郎愿凭风万里，又恐樱色难持久。记得去年赏樱时，玉色天香盈君手。樱花四月芳菲尽，玉人折尽门前柳。待得樱花却来时，莫教白云变苍狗。君看庭中一树樱，寻遍天涯何处有。樱花月影印苍苔。倦客天涯久徘徊。春深孤馆叹孤旅，穗上佳人懒画眉。湘南虽有樱花艳，苦无素手共衔杯。西园数遍樱千树，馨香怎致君袖怀。芳华入土还生树，青春一去不复来。君不见，秦野樱林长短材。弘法大师几度栽。吾妻山上缘何发，浅见溪头为底开。君不见，樱林树树皆连理，樱樱相顾委尘埃。鸳鸯同戏樱花水，听风听雨总相隈。樱花开复落。无苦亦无乐。荣枯皆随分，来日还同昨。长伴富士千秋雪，惯看林下闲庭鹤。风暖欣然生，雨打怡然落。不恋枝头势，不染市廛浊。倏忽来去俱无言，不争华庭与沟壑。来如蓝天一片云，去似夜空一灼烁。任尔天真烂漫女，采于芳枝弃于陌。纵得千秋一知己，不负人间寻常约。樱怀自古无怨艾，樱色从容唯淡泊。临岐寄语爱樱人，随意花间年年酌。
满江红 赠吴白涵回用前韵::清代：陈维崧::轰隐家门，捉鼻免、问君何术。适志耳、和烟种树，带云舂术。杜老堂前邻扑枣，陶公酒后儿呼栗。更风潭、夹宅月当门，消閒日。诗酒外，谁胶漆。猿鹤侣，吾俦匹。任客誇裘马，人矜才笔。书到成时松竟老，径当僻处萝偏密。叩苔菲、半晌不逢人，琴声出。
游东坡十一绝 其二::宋代：王十朋::出处平生慕乐天，东坡名自乐天传。文章均得江山助，但觉前贤畏后贤。
和刘谊留题融州老君岩 其二::宋代：曾布::鹿龙高蹑九霄难，共驾仙车去不还。遗迹至今空有桧，不知蝉蜕此山间。
苏武慢 咏陶元亮，同华商原::明代：张夏::乞食何穷，为农已老，鸿鹄高飞千里。盈掬黄花，一尊渌酒，烂醉南山画里。乐天知命，乘化逍遥，那论贤愚五子。自归来，谢却征书，耻作安刘园绮。忆前人、百甓宜劳，八州建节，身傍浔阳开士。细咏荆轲，长怀易水，此岂山林步履。典午遗墟，中原沉陆，歌哭心迷悲喜。托闲情，一赋非瑕，我有所思而已。
无弦琴::元代：谢宗可::独茧长缫底用抽，蛇纹空锁凤枝秋。落星留晕绳光断，冻瀑无声练影收。别鹤那闻风外泣，孤鸾不向月中愁。多情只有柴桑老，寂寂高山水自流。
楼上::明代：薛瑄::都门楼阁倚中天，暇日登临思渺然。树绕西山浓著雨，地连东海淡浮烟。尘消绮陌填车马，香煖歌台醉管弦。独有道人清似鹤，谩从华表记归年。
乙卯七月庚子魁祀礼成同舍诸新元相与宴拟鹿::宋代：姚勉::四州八邑此同窗，铿石锵金日击撞。鹏翼相将抟北海，龙头更夺过西江。蒿苹是日开先宴，萸菊他时捷各邦。横浦自期吾岂敢，玉山对策又无双。
为客吟::宋代：邵雍::忽忆南秦为客日，洛阳东望隔秦川。云山去此二千里，岁月于今十九年。柳色得非新婀娜，江声应是旧潺湲。衰躯设使能重往，畴昔情怀奈杳然。
孝宗明堂前朝献景灵宫八首 其二 圣祖位用《乾安》。::宋代：郊庙朝会歌辞::骏命有开，庆基无穷。祗率百辟，仰瞻睟容。鼓钟斯和，黍稷斯丰。灵其居歆，福禄来崇。
江雨有怀郑典设::唐代：杜甫::春雨闇闇塞峡中，早晚来自楚王宫。乱波分披已打岸，弱云狼籍不禁风。宠光蕙叶与多碧，点注桃花舒小红。谷口子真正忆汝，岸高瀼滑限西东。
贺郑丞相::宋代：厉寺正::大学道惟一能静，国势尊安如九鼎。致君事业比臯夔，不羡萧曹并魏丙。
归里偶题::清代：查曦::故园芳草独归迟，桃叶成阴柳影垂。旧燕语兰春已远，新蝉声动夏初宜。轻纱细葛裁衣日，小市长廊卖扇时。趁此清和好天气，且投莲社一题诗。
题李公麟山庄图::宋代：苏辙::龙眠渌净中，微吟作云雨。幽人建德居，知是清风主。
荆溪舟中对月::宋代：吴锡畴::历眼旬馀半，终宵月在天。若将今岁看，仅有此番圆。寒逼鸿洲外，光摇蚁瓮边。家山千里远，应共一婵娟。
题画::明代：朱纯::閒随白云游，静对白云语。只恐出山来，白云竟无主。
风流子 赏筝妓崔爱::元代：张翥::梨园供奉曲，卿卿解、写入十三弦。听促弹宝柱，暮催行雨，放娇银甲，春绕飞烟。可人处、凤声啼玉碎，燕尾点波圆。宜与画看，徽容妍丽，欲裁诗寄，莺思缠绵。多情曾相遇，归舟字、梦里尚记游仙。好倩钿床纤手，移近尊前。尽何处教吹，玉箫明月，此情追忆，锦瑟华年。多少旧愁新恨，知为谁传。
与胡西园::宋代：黄榦::白露下百草，玄云翳崇冈。游子暮何之，倏若孤雁翔。朝发长沙渚，夕息湘山阳。飞鸣念俦侣，慷慨增悲伤。故人怀我深，远寄金玉章。开缄且疾读，慰此饥渴肠。是时焞中火，朔风扫枯黄。岁月能几何，皋兰结微霜。静观天地间，至理何昭彰。乾行固不息，坤应还无疆。两曜各循环，皦皦临四方。人道政如斯，愿君勉其常。指车策良马，日暮道正长。徒仆审驱驰，前途畏榛荒。劣质苦难任，白云怀故乡。南山一舍隔，动若参与商。大舶漾中流，矫首空西望。昆弟真可人，行乐毋相忘。
送傅守归::宋代：刘宰::堂堂司马公，独乐五亩园。岁月坐成晚，花木亦已繁。世事尚可为，石交有遗言。归来默无语，拊石弄潺湲。
时苗留犊次三江韵 其二::明代：林俊::行李萧萧得代馀，寿人犹识旧牛车。寄来一脉明心事，杲日亭亭副大书。
九日谩兴二首 其二::元代：周巽::矫矫云间鹄，悠悠溪上鸥。芦花两岸雪，枫叶一江秋。客路从飘泊，浮生任去留。几时将凤管，拂袖过瀛洲。
题画龙首::宋代：方回::挂龙西作但见尾，舜服龙章临斧扆。昌黎石鼎囷蠢吟，此诗真可泣神鬼。得非永嘉陈画龙，此纸钱塘叶兰翁。
思全室为李士文赋::明代：金幼孜::人生天地间，禀受良有偏。七情失其正，六脉为之愆。因兹致疾疚，危弊纷相联。所以古先圣，医药使其全。姑苏有佳士，仙李毓庆源。上窥黄农秘，术业尤精专。兢兢念疲癃，恻恻闵危颠。神楼有奇效，一匕生气旋。杏林蔼春意，橘井流香泉。苏耽不可见，董奉亦可仙。超焉继高躅，宁为利禄牵。朝夕心匪懈，活人泽永延。勖哉慎终始，令名千载传。
依韵和徐大夫凤凰池九首 其七::宋代：陆佃::老懒由来怕立奇，偶然寻得旧家池。一州祇此为无及，累政因何尽不知。歌吹彻云城百尺，楼台侵夜火千枝。凭谁为报莺花道，一日须来十二时。
送戴正仲大夫归玉局::宋代：吕陶::请得琳宫别未央，西行行色重增光。官曹冷淡如逋客，风物鲜明类故乡。归去林泉谋已定，閒中诗酒味偏长。市桥侧畔邻居日，应许过从亦道装。
挽黄霞川画友二首 其一::当代：余菊庵::交缘耽艺自青年，谁意惊传弃我先。空忆龙环沽酒店，有人烂醉纵谈天。
夏秀才江居五题·直钩矶::宋代：文同::尽知人钩曲，独见君钩直。年年此矶上，万掣无一得。持竿只自苦，吞饵何尝识。试效人所为，君鱼不胜食。
次韵和次道学士献赠留台吴侍郎洛水泛舟之作::宋代：宋庠::岁晚风清洛雾开，有人沿泝避嚣埃。庄谈解辩观濠乐，潘兴能添作赋才。兰菊分洲争向背，凫鹥随棹罢惊猜。留都吏役虽羁鞅，亦欲抽身更一陪。
晚秋时菊盛开复有红葵一株作花次韵俨山学士 其一::明代：严嵩::久客长安即似家，秋深开遍一庭花。幸逢枉驾同星聚，便儗携尊坐日斜。兴到总宜挥藻翰，语阑因任落乌纱。菊芳兰秀俱堪爱，长为佳人感物华。
演绎吟::宋代：邵雍::何者谓知者，知音只在心。肝脾无效验，锺鼓漫搜寻。既若能开物，何须更鼓琴。来仪非为凤，只是感人深。
送宁子仪::宋代：吕本中::洪波奔放不停尘，万劫茫茫寄此身。毕竟无人会休去，满堂栝木不能春。
柬句曲外史张伯雨::元代：成廷圭::霞佩翩翩出洞天，当时彷佛见癯仙。几年南国张公子，今日西湖葛稚川。沧海尘飞丹已熟，玉堂人去榻空悬。林间载酒来相觅，乞写仙经与世传。
湘月::宋代：张炎::王中仙曳舟溪上。天空水寒，古意萧飒。中仙有词雅丽，平野作晋雪图，亦清逸可观。余述此调，盖白石念奴娇鬲指声也。行行且止。把乾坤收入，篷窗深里。星散白鸥三四点，数笔横塘秋意。岸觜冲波，篱根受叶，野径通村市。疏风迎面，湿衣原是空翠。堪叹敲雪门荒，争棋墅冷，苦竹鸣山鬼。纵使如今犹有晋，无复清游如此。落日沙黄，远天云淡，弄影芦花外。几时归去，翦取一半烟水。
武侯出师表::明代：姚绶::王业偏安日，文章尔独醇。谆谆似伊训，初志亦耕莘。
参观井冈山烈士陵园::当代：刘雄::修罗喜以血为祭，战地斗天原是常。五万冤魂归底处，半成同列自相戕。
赠侯先生::宋代：白玉蟾::腰悬龙泉剑，背负寒玉琴。阅世几秋雨，随身一纸衾。苍髯怒更直，碧眼笑仍深。今过青城去，人间何处寻。
吴王阖庐墓::宋代：释智愚::海涌通幽一径深，怪来时作老龙吟。阖闾觌面无回迹，休向空山断处寻。
十一月五日雨中邀沈清溪赵雪舟::明代：何景明::仲冬风雨似秋来，无客蓬门昼自开。幽抱向人那得尽，穷愁泥我若为裁。不禁远岸梅花照，更见孤城柳色催。三径已拌留二仲，相过此地莫迟回。
满江红 读半塘词::近代：胡先骕::抗疏功名，恁落得，蛮荒投老。几负却，吟边壮志，酒边孤抱。桂海关山萦旧梦，燕台冰雪添悲啸。最凄然，穿冢傍要离，心如捣。词赋笔、声名噪。家国恨、凭谁道。剩名山珍贮，茂陵遗稿。弹泪西风猿鹤怨，销春南国莺花闹。算都归，萧瑟白杨风，斜阳照。
玉团儿·晓来一阵金风劣::宋代：张鎡::晓来一阵金风劣。把阆海、檀霞细屑。依就花儿，深藏叶底，不教人折。初开数朵谁知得。却又是、金风漏泄。吹起清芬，露成香露，月成香月。
上下诸峰间作 其一::明代：顾璘::紫盖峰头弄白云，朱陵洞口谒玄君。湘妃竹点苍梧泪，神禹碑传玉薤文。未遂著书藏石室，空嗟提剑傍人群。中林散发何由得，徙倚西岩到日曛。
张提举子华报政中台赋诗为饯第荒浅良愧也::金朝：段成己::庙堂遣使出分巡，抚养遗黎尚旧人。今日不虚前日举，去时仍是到时贫。一心耿耿公家务，两鬓萧萧客路尘。鞭莫自君家世事，蹄涔未足到天鳞。
题顾玉山摘阮小像::明代：袁华::夫君青云姿，逍遥在丘园。冥心绝遐想，燕坐息众喧。摊书白石上，摘阮青松根。乃非竹林叟，似是醴陵孙。
好女儿::宋代：晏几道::酌酒殷勤。尽更留春。忍无情、便赋余花落，待花前细把、一春心事，问个人人。莫似花开还谢，愿芳意、且长新。倚娇红、待得欢期定，向水沈烟底，金莲影下，睡过佳辰。
送荣叔归萧山::宋代：沈辽::畴昔来会稽，浮舟出江堤。苍茫望津道，隐隐辟招提。虚气发峻岭，疑有至人栖。龙象兹拥卫，群木皆萋萋。吾家浮屠老，早岁离烦迷。持律破三业，悟道臻渊倪。法网覆众生，一念绝町畦。戒刀割大荤，水陆无象犀。凡物有极势，固难叙阶梯。兀然被衣裓，谁能判金泥。六时宣法音，万生荷提携。愚人本无识，有识自难稽。如我解所说，安可议东西。稽首送归驭，信美旧山蹊。
初萤::宋代：王洋::腐草渐时泽，翩然变化功。分光衣作炫，乘暗力排空。自表因存照，虽多不暖风。偶缘膏火尽，得到兀窗中。
文宣时谣::隋代：佚名::马子入石室。三千六百日。
瑞鹤仙 自题香山松上弹琴小影::近代：刘蘅::颓云依古树，看绿润凉襟，四围山气。峰高逼天纬。望浮图遥矗，梵缘先缔。扶筇涉翠，趁几尺、斜晖未坠。敛真禅、乍入跏趺，膝上一张焦尾。幽翳。松阴开合，鸟影低徊，素弦初理。残寒裛指。流泉迸，玉徽里。念青禽消息，空中如接，不负焚香叩齿。自凝听、弦外余音，尚流烟际。
用前韵谢野水郎君招饮::宋代：朱继芳::为有台池无限娇，游人歌舞尚朝朝。清漪浴日开金面，晴哢调风衮绿腰。骚客五花唐殿马，主家七叶汉庭貂。丁宁红紫休开遍，约住春风待见邀。
卜筑::明代：林大钦::卜筑茅堂堪避人，云泉萝月不胜春。武陵浪说桃花水，一曲沧浪底性真。
庭树::清代：郑珍::昔余种树时，意使蔽庭日。荫成绕檐户，乃觉似居室。随时各含花，无心复结实。夜凉壁上影，静共人抱膝。虽辞昼閒日，永碍初上月。人事宁可兼，此得彼亦失。窅然发深心，阴阴乱虫唧。
鹤谣八首::宋代：白玉蟾::鹤者飞仙之御兮英英，十二裙兮六六领，翻而来兮华亭。
夜汲井水煮茶::宋代：陆游::病起罢观书，袖手清夜永。四邻悄无语，灯火正凄冷。山童亦睡熟，汲水自煎茗，锵然辘轳声，百尺鸣古井，肺腑凛清寒，毛骨亦苏省。归来月满廊，惜踏疏梅影。
试学士院闻大贺过重华宫::宋代：项安世::君王凤辇过龙楼，清晓都门积雨收。泪落三朝馀父老，春生簇仗万貔{左豸右林}。群公就曰丹衷罄，索虏闻风逆胆羞。湖海小臣心未已，便陈千虑向鳌头。
送僧归国清寺::唐代：杜荀鹤::吟送越僧归海涯，僧行浑不觉程赊。路沿山脚潮痕出，睡倚松根日色斜。撼锡度冈猿抱树，挈瓶盛浪鹭翘沙。到参禅后知无事，看引秋泉灌藕花。
监中会两禁诸公饮饯吴舍人梁正言富修撰叶龙::宋代：宋祁::殊庭诏跸斗车回，学省歌骊宴豆开。孺子橐閒同放笔，景山铛暖不停杯。桥门细溜生寒沼，经市斜光落晚槐。捉尘知君非兴浅，枉教华剧计筹催。
百字令 登郁孤台和丁雁冰观察韵::清代：吴绮::颓然高阜，独青青揽尽、两江江色。浪迹偶来频吊古，台榭已怜非昔。竹树遗墟，藤萝夕照，不见当时客。凄凉唯有暮云，千里凝白。闻说叔子公馀，季方才妙，曾着临川屐。我似东坡还过海，空爱韩陵孤石。望阙神遥，登楼梦杳，往事怀邀笛。何时归隐草堂，山北之北。
官舍::明代：周伦::官舍真兼吏隐清，绕堤高树水泠泠。嘉宾不厌频携酒，别院犹堪小结亭。天际青山排闼至，花间黄鸟枕书听。省堂多暇休衙早，迟日春风静掩扃。
送李惟中西台侍御史分题得长乐坡::元代：宋褧::秦东有古坂，一舍近重城。已脱崤函隘，仍瞻灞浐清。柳条前岁别，草色蚤春迎。旧路平如掌，乘骢自不惊。
汨汨::明代：郑善夫::汨汨伤秋鬓，依依欲暮年。钓矶沧海上，布被白湖边。避地亲朋弃，忧时梦寐牵。无家杜陵老，且结草堂缘。
鸡::明代：俞允文::月落空营旧垒低，寒风猎猎大荒西。惊魂易断江南梦，恼杀重城未晓啼。
和马太守五首 其三 水云::宋代：彭汝砺::万竹娟娟一径开，禅师当日为谁栽。本支间出为龙去，秀实长留待凤来。挥袂好风能应接，杖藜栖鸟误惊猜。公游岂得如嵇阮，禁省方归治剧材。
南亩春耕::明代：左国玑::朝驱白牛出，暮驱白牛返。田中雨初晴，常恐东作晚。晨耕陇云直，春灌流泉煖。沮溺胡为劳，庞公太偃蹇。
岁暮::宋代：饶节::浩荡生涯计，凄凉客子心。岁从官历尽，忧入鬓毛深。月气含窗户，汤声转釜鬵。馀生无所慕，持此卧山林。
用谈笑青油幕为韵贺吴叔永制机::宋代：李曾伯::未登紫薇垣，惭依红莲幕。於巷为遇主，自牖常纳约。我生类巢燕，君闻羡皋鹤。听取舆人言，岷峨小难首。
仿摩诘独坐幽篁里::金朝：赵秉文::独坐幽林下，谈玄复观易。西日半衔峰，返照林间石。石上多古苔，山花间红碧。花落人不知，山空水流出。
春霁（春晴）::宋代：胡浩然::迟日融和，乍雨歇东郊，嫩草凝碧。紫燕双飞，海棠相衬，妆点上林春色。点然望极。因人天气浑无力。又听得。园苑，数声莺啭柳阴直。当此暗想，故国繁华，俨然游人，依旧南陌。院深沈、梨花乱落，那堪如练点衣白。酒量顿宽洪量窄。算此情景，除非殢酒狂欢，恣歌沈醉，有谁知得。
拒霜花::宋代：杨万里::木蕖何似水芙蕖？同个声名各自都。风露商量借膏沐，燕脂深浅入肌肤。唤回春色秋光里，饶得红妆翠盖无。字曰拒霜浑不恶，却愁霜重要人扶。
拟古八首::宋代：陈普::先我二百年，世道犹小康。鸣銮下紫霄，群仙集柏梁。仙仙青霞衣，济济白霓裳。兢兢奉玄道，拳拳荐天浆。鸡犬亦可仙，岂徒寿天生。茂陵无仙骨，上帝下巫阳。群仙返玉京，万事争苍黄。
咏园中杂花十三首 其三 鸡冠::明代：王立道::迎风如欲斗，彻曙不知啼。旧得尸卿术，栽花总似鸡。
顾姊挽词二首 其二::明代：皇甫汸::褕翟生前宠，金蚕死后藏。絮风犹拟雪，薤露已晞阳。骨化同埋玉，䰟销讵返香。泪来开故箧，留取彦先章。
昌化::宋代：范成大::翠染南山拥县门，一洲横截两溪分。长官日永无公事，卧听滩声看白云。
过赵清献墓居::宋代：陈文蔚::为读忠臣教子碑，欲行回首重依依。纷纷车马门前过。知有几人琴鹤归。
岭南荔枝不可寄远龙眼新熟辄以五日颗奉晦叔::宋代：张栻::荔子如今尚典刑，秋林圆实著嘉名。虽无赪玉南风面，却耐筠笼千里行。
遇雨::清代：多隆阿::忽唱骊驹曲，归心已往还。行旌辞野店，风信过前湾。急雨鸣深树，浓云补断山。泥黏车马滞，世路总多艰。
同曾缮部宿省中得园字::明代：欧大任::邀欢成伴直，退食一清尊。画省更明月，铜驼非故园。竹阴凉露滴，楼影夜乌翻。看尔郎官草，青绫怀主恩。
黄木湾望浴日亭::清代：杭世骏::遥下舟中拜，心仪浴日亭。曦光终古白，海气一重青。鸟立旌麾肃，龙归草树胜。山川真浩荡，愁望转松惺。
题子渊内翰所藏画册 其二::明代：顾清::往时波上人，今为林下花。相对默不语，清心玉无瑕。
儿曾举酒为余寿冰以喜之::元代：黄玠::我生之初日龙𧱓，我生之后在鹑咮。大郎善事心弗渝，为爷举酒称翁寿。翁颜有喜儿亦欢，花插双髦舞斑袖。六彝共是宗庙器，宁我此郎非虎蜼。百年门户乔木残，本根正赖枝叶茂。我今得尔我心安，愿尔有儿昌尔后。
嘉兴道中::明代：袁宏道::弥野桑成市，排溪柳作衙。菜香齐吐甲，树煖欲蒸花。天色滑如卯，江容润似纱。酒帘青带日，三五聚邹家。
离黄州::宋代：张耒::扁舟发孤城，挥手谢送者。山回地势卷，天豁江面泻。中流望赤壁，石脚插水下。昏昏烟雾岭，历历渔樵舍。居夷实三载，邻里通假借。别之岂无情，老泪为一洒。篙工起鸣鼓，轻橹健于马。聊为过江宿，寂寂樊山夜。
莺啼序::近代：宋词::海隅正怨飘泊，况腥风冷雨。荷锄晚，乱发萧萧，模糊汗血尘土。茅檐静，三更过后，梦魂渺渺无归处。向昏窗暗泣，离合悲欢几度。十里后湖，芳堤携手，趁柳烟花雾。背人初系同心结，话儿低低倾诉。记潜来，花深径窄，又招惹蝶忌蜂妒。忍牵衣，蜜约叮咛，休将人误。当时年少，壮志凌云，把功名换取。方赢得，六月佳期，凤烛绮筵，翠袖红妆，双双起舞。帘下梳头，杯底浅唱，罗帐交颈鸳鸯宿。留恋时，浪打风流去。秦淮明月，夜深越过女墙，偏照不眠思妇。繁华事散，江水东流，愁云锁两浦。至此际，恩爱轻抛，擘钗分镜，泪眼相看，哽咽无语。山盟犹在，锦书偷寄，茫茫来日无归计。漫相思，望断天涯路。卿卿今夕灯前，从头细想，伤情何许。
寄酬卢侍御::唐代：姚合::诗新得意恣狂疏，挥手终朝力有馀。今到诗家浑手战，欲题名字倩人书。
闻海阳侄讣::宋代：陈宓::近来不得海阳书，但见诸公论荐渠。四十二年成夭阏，慈兄岂是泽无馀。
黄山人孔昭见过::明代：欧大任::尔自何方至，丹青手自携。身游三辅北，家在七闽西。廓落心俱远，逍遥物共齐。朱门慵削牍，丹壑惯扶藜。笠小披山雾，鞋穿踏雪泥。隐囊双管玉，大布一袍绨。班氏书堪借，扬亭酒欲赍。愁惟歌九咏，力肯破群迷。揖客将军贵，工诗处士题。不嫌盘苜蓿，频约过禅栖。
赠张汉卿::宋代：汪莘::相伴留侯访赤松，碧桃花下醉融融。玉龙嘶罢还家晚，月出蓬莱第一峰。
答亲友赠别十九首 其十四::明代：卢龙云::閒居水石差怡性，恋阙驺车又戒途。已愧朝阳冈上凤，漫随波泛水中凫。考槃羡尔开三径，作赋令人重两都。康济并需岩穴士，先忧宁道只江湖。
自题荷花水亭画扇::清代：曾习经::老退耽书爱日长，披披荷叶晚风凉。廿年不做莲韬馆，每到临流忆故乡。
送人之肇州::明代：曹义::奏最才看觐玉京，南还又喜沐恩荣。马嘶官道槐风爽，棹过通津暑雨晴。万里瘴云连象郡，一江烟浪接羊城。行旌明到香山下，竹马悬知次第迎。
夜雨晓发横冈::宋代：杨万里::酝造通宵雨，殷懃数日风。加三浓稚绿，第一淡荐红。润物初非惠，司春岂有功。老农私独喜，不羡去年丰。
桂花::元代：倪瓒::桂花留晚色，帘影淡秋光。靡靡风还落，菲菲夜未央。玉绳低缺月，金鸭罢焚香。忽起故园想，泠然归梦长。
百香诗 其七十 斗草::元代：郭居敬::采采奇芳映绣裳，三三五五蹈青阳。全筹赢得金钗去，一路春风语笑香。
梦达此::明代：释函是::独行傍山水，病中知汝情。两年归未得，昨夜梦分明。兵火经州县，遭逢数姓名。帘前悲喜处，山犬吠秋声。
清平乐 其一::近代：李继熙::晓窗莺啭。唤起孤眠惯。瘦损腰肢天不管。轻弃好春无限。满庭异卉葳蕤。与谁同惜芳菲。恼煞南回燕子，朝朝暮暮双飞。
耕读堂为陈德庸赋::明代：王洪::我昔居陇亩，荷锄事躬耕。抱膝吟梁父，而遗十载名。谷云遇长风，吹之入太清。雨露承恩泽，日月回光荣。衔环徒虚报，素餐空愧情。朅来识夫子，卓荦南中英。手握明月珠，鸿飞入冥冥。禾黍满近畴，青山对前楹。独坐阅遗编，心与前贤并。大略陋章句，高谈鄙纵横。兴来发商歌，金石扬遗声。傅子怀巨川，谢公济苍生。功成倘相见，携手凌蓬瀛。
小游仙（十首）::明代：桑悦::仙童惊报笔生花，万丈长虹缬彩霞。独进词头三百卷，承恩常醉玉皇家。
冬日作::宋代：释智圆::冻撮闲庭土皆裂，风号门外人来绝。可怜万事不干身，凭栏且看千峰雪。
六月十三日寿陈子徽太博十首以无官一身轻有::宋代：戴表元::当暑若炎暍，日数秋风生，穷忧在衣褐，霜露亦可惊。徘徊念年少，岁月去已轻。岁月可奈何，学道恐无成。
石鼓::宋代：苏辙::岐山之阳石为鼓，叩之不鸣悬无虡。以为无用百无直，以为有用万物祖。置身无用有用间，自讬周宣谁敢侮。宣王没后坟垅平，秦野苍茫不知处。周人旧物惟存山，文武遗民尽囚虏。鼎钟无在铸戈戟，宫殿已倒生禾黍。厉宣子孙窜四方，昭穆错乱不存谱。时有过客悲先王，绸缪牖户彻桑土。思宣不见幸鼓存，由鼓求宣近为愈。彼皆有用世所好，天地能生不能主。君看项籍猛如狼，身死未冷割为脯。马童杨喜岂不仁，待汝封侯非怨汝。何况外物固已轻，毛擒翡翠尾执麈。惟有苍石于此时，独以无用不见数。形骸偃蹇任苔藓，文字皴剥困风雨。遭乱既以无用全，有用还为太平取。古人不见见遗物，如见方召与申甫。文非科斗可穷诘，简编不载无训诂。字形漫汗随石缺，苍蛇生角龙折股。亦如老人遭暴横，颐下髭秃口齿龉。形虽不具意可知，有云杨柳贯鲂鱮。鲂鱮岂厌居溪谷，自投网罟入君俎。柳条柔弱长百尺，挽之不断细如缕。以柳贯鱼鱼不伤，贯不伤鱼鱼乐死。登之庙中鬼神格，锡女丰年多黍稌。宣王用兵征四国，北摧犬戎南服楚。将帅用命士卒驭，死生不顾阚虓虎。问之何术能使然，抚之如子敬如父。弱柳贯鱼鱼弗违，仁人在上民不怒。请看石鼓非徒然，长笑太山刻秦语。
陜西乾州民宁尔强八世同居诗以旌淑::清代：弘历::陜民曰宁氏，八世共敦庞。田宅无分树，陈家有义尨。易疏族益近，聚顺俗弥悾。衣岂闻常主，耕惟守厥憃。较张才少一，拟邵已加双。是用旌闾锡，淳风式万邦。
食后闲步::宋代：郑清之::乞得闲身入钓台，柳眉舒尽见桃腮。山中历日花开落，物外交朋鹤去来。更展书窗延竹影，剩翻隙地长梅栽。春寒无赖欺霜履，健倒应愁破绿苔。
方丘生自号蒲衣道者由安成武功山避乱赣之兴国邑令陈文彬为筑长春道院以居之::明代：刘崧::曾骑黄鹤下青山，又憩长春候紫关。潋水月明花窅窅，武功云散草斑斑。偶携竹杖寻仙去，閒看蒲衣采药还。翠壁丹书如可访，石门铁锁定高攀。
史庆臣贫甚汤朝美士美以书招之作诗以饯其行::宋代：周孚::愤时胆如斗，论事须磔猬。阅人习熟中，见子差吐气。十年卧岷峨，一芥视富贵。只今五穷迫，叹息一饱未。子才固崎嵚，渠眼亦髣髴。黄金贱钟期，此语可歔欷。中山两公子，好义吾所畏。深憎泾渭杂，屡斥蜩螗沸。尺书独唤子，如子亦差慰。相从一语合，肯顾百金费。孤松危欲死，莫惜加灌溉。向来监河侯，吾惭可胜讳。
山行即事::明代：林大春::万木幽阴隐翠微，群峰窈窕护青扉。途长未觉驱车倦，日暮翻怜倾盖稀。入径花香邀夏簟，穿帘水气报春衣。悠然动起岩居兴，目极江云千里归。
忆远::当代：伯昏子::曾碎心香伫雪止，巴山遗佩十年事。芦烟尚冷雁无凭，未向云中书只字。
长安道::唐代：王贞白::晓鼓人已行，暮鼓人未息。梯航万国来，争先贡金帛。不问贤与愚，但论官与职。如何贫书生，只献安边策。
夜归::清代：赵福云::疏雨歇残响，凉月澄清辉。步屟出萝径，微寒生客衣。沙堤一痕白，积水摇参差。野花送微馨，夜静方得知。幽居隔尘境，兴尽还柴扉。秋声打门急，落叶随人归。
观音大士赞::宋代：释绍昙::足下青莲花半敷，倚岩危坐手轮珠。普门真境难描邈，刚被人传入画图。
德州渡口::明代：王世贞::月细仅如钩，疑升复疑没。美人沙间坐，白露湿罗袜。低头怨去船，举头愁残月。
雨中烹鸡有作::明代：宋登春::避地岂真隐，谋生未有方。晨烟熟鸡黍，墟里澹柴桑。雨过豆花赤，风高柿叶黄。邻家不相识，何处觅壶觞。
和颖叔寄佛印 其二::宋代：彭汝砺::忆留铁瓮城经夏，却泛金山寺看秋。钟梵去随沧海远，楼台低涌大江流。波澜隐约开龙国，烟雾分明见蜃楼。他日上方容听法，不应疑我皱眉头。
游龙井度风篁岭寻烟霞石屋诸洞经理安寺晚至虎跑泉::近代：金天羽::武林四月山泉凉，千山万山茶树香。泉流竹根鸟呜谷，阴岭阒闭阳崖张。我行先叩龙井寺，石幢花影风飘飏。龙泓水泉隐山曲，丛篁老树跨石梁。松枝活火煮石铫，瓶笙幽咽闻宫商。云腴露蕊粉瓷碧，禅榻乍梦蘧蘧长。梦行忽度风篁岭，西湖倒景浮林光。烟霞石屋两古洞，奥衍旷朗各擅场。佛狸中原侈佛教，造像祈福镌金堂。伏龙乾虎杨大眼，太妃孙宝王元详。道略五百更精绝，佛岩摩厓举国狂。靖康覆社马渡江，士夫憔悴皈空王。千斤万指病山骨，坐令翠壁生痏疮。鬼花献媚佛含笑，士女瞻拜誇明妆。山回谷转理安寺，高楠巨竹山遁藏。碧天无缝青嶂合，乾坤一色疑混茫。老僧曾作宰官梦，诞登觉岸凭慈航。文士结习未捐弃，法书名画收琳琅。虎跑泉当石屋面，樵风吹上松柏冈。谷泉澌澌响佩玦，香茗纂纂装筠筐。东南六泉我品七，此游风味当难忘。山钟摇暮下坡去，雷峰塔挂斜阳黄。
得守虔州过乡邦赠别衢州太守高赋同年::宋代：赵抃::俞请分符入赣川，过家为幸获于天。桂宫旧有同年契，梓里今逢太守贤。酾酒殷勤供去帐，解囊分耀贮离篇。晓来颇觉思君梦，烟水苍茫隔画船。
裴将军剑舞赋附歌::唐代：乔潭::洸洸武臣，耀雄剑兮清边尘。威戎夷兮率土来宾，焉用轻裙之妓女，长袖之才人。
题江宪副所藏盛行之画梅竹石::明代：张诩::豸史江公好种树，疏梅瘦竹百般许。亦有怪石中离立，近观远观皆有趣。江公仕宦挂金鱼，年来六十归悬车。风雪闭门刚此对，千红万紫都不须。草堂一轴画高挂，怪石之怪见者诧。平泉醒酒未足珍，得恐初平精魄化。红梅蜡梅参差开，点画殊自天然来。山谷见之当二绝，逋仙马首应迟回。乱竹数茎尤自好，酒酣想像一笔扫。今人谁复更王猷，未必见君肯倾倒。吾闻江东盛行之，画史之中此白眉。请观放笔为此画，若与造化争神奇。虽然画亦竟何取，玩物丧志古人语。劝君见画莫便誇，且看江公真意处。
赠金清山一首::清代：金朝觐::海邦络绎幸来宾，应识新罗旧有人。故国不堪回首处，岭南遗绪亦藩臣。
题马姬湘兰所画兰竹卷::明代：王醇::寒映秋芳数枝玉，冰绡宛是湘江曲。能使湘灵怆别魂，瑶瑟泠泠怨秋绿。霓裳奔月留难住，锦衾红烛生愁绪。墨花化作秦淮云，犹向妆楼日来去。
秦城二绝::宋代：李石::泮林堂后面峥嵘，不道诗书恨未平。瓜蔓深坑余鬼哭，此间学校倚秦城。
鹧鸪天·每上春泥向晓乾::宋代：曾觌::每上春泥向晓乾。花间幽鸟舞姗姗。年华不管人将老，门外东风依旧寒。投簪易，息机难。鹿门归路不曾关。羡君早觉无生法，识破南柯一梦间。
满庭芳::宋代：曹勋::玉景明心，木鸡修性，要须和会三家。未知头面，何处认摩耶。自有身中异境，藏巨浪、一点笼纱。升沈际，难将赋得，有限逐无涯。时时，须点检，随缘遣性，何更兴嗟。那浩然独得，迥绝痕瑕。妙占熙风惠日，乘正气、三缕明霞。真机运，连环放下，无处不光华。
虞美人·对酒::清代：曾廉::一杯喜得芳姿近。红泛微涡晕。早知容易玉颜酡。不合酒家沽取十千多。画阑冉冉南风乍。自把春衫卸。泥君分付侍儿看。留在前椸顷刻会生寒。
长相思二首 其二::南北朝：陈叔宝::长相思。怨成悲。蝶萦草。树连丝。庭花飘散飞入帷。帷中看只影。对镜敛双眉。两见同见月。两别共春时。
送冯文子南旋 其三::清代：博尔都::蕙带束奚囊，飘然向草堂。近窗惟药灶，比舍即渔庄。细雨沾苔滑，高云覆院凉。几年栖隐地，松菊未全荒。
江声观察见过::清代：全祖望::羡尔清臞甚，萧然似布衣。偶然谈世事，依旧掩柴扉。祗爱微吟好，深忧进奉非。家山新著录，愧我见闻希。
纪归梦 其二::元代：耶律铸::为蝶为周尽自分，华胥元自是青春。寒梅计岂罗浮月，偏照淩波解佩人。
虹县蚤行::明代：饶与龄::四更月吐朗澄空，知是仙娥出蕊宫。向日六花呈瑞象，于今千里素光同。鸡声唱彻衣沾露，马足催残车斗风。太息流年过半百，辛勤徒听晓楼钟。
蜀道难::明代：杨士奇::蜀山峨峨连剑阁，百丈飞崖俯奔壑。逶迤鸟道出云中，江横石栈凌虚空。行人未行先胆落，马足凌竞度还却。由来此路险莫当，王遵策驭如康庄。未若人心有崎曲，眼前十步能摧毂。
次韵赵伯达梅花三绝句 其二::宋代：刘才邵::莫奏悲笳向日昏，花飞不是减芳春。多情更作回风舞，体弱悬知不陷茵。
题菊::近代：冯君辉::犹有黄花在，疏枝映画栏。傲霜甘冷落，带雨未凋残。瘦骨偏枝硬，冬心独耐寒。孤芳堪自赏，晚节竟能完。艳欲嗤桃李，香真迈茝兰。东篱人寂寞，老圃蝶阑珊。高格秋增健，冰姿性挫难。无言元意淡，可作雪梅观。
隐居 其一::宋代：吴惟信::床有诗书壁有琴，翠筠佳木午窗阴。只因知得清闲贵，是事从今不动心。
潜山风土::宋代：释文珦::潜为杭古邑，汉郡属丹阳。俗本崇勤俭，民终不寇攘。屋头犹种木，田岸亦栽桑。颇与豳风类，吾心爱此乡。
济南张智夫八十诗云庄::元代：宋褧::闻道仙翁乐事多，几曾衰槁坐鸡窝。华峰月冷云横久，趵突泉甘酒热过。少壮争询三叟寿，光阴未尽百年歌。太平生长仍终老，笑杀行兵马伏波。
奉和御制要毬::唐代：徐铉::上闲精习渥洼骢，玉镂花鞍锦覆騣。金埒无尘初裛，朱旗向日自生风。雷传画鼓偏增气，星度飞毬欲映空。共道宸游因习武，凯歌犹似奏平戎。
虎丘 其三::清代：吴锡麒::看红看白数花枝，传唱朱翁乐府词。一半樱桃一半笋，送春天气不多时。
和陶诗 其八::明代：李贤（原德）::尘事弗我婴，林间足优游。缅怀我前人，雄才镇八州。岂知门祚微，不能继风流。岁月能几何，零落归山丘。哀哉箕夫子，悲歌去朝周。百世固相感，我心何所求。
菩萨蛮 寄二妹上海::当代：汤国梨::游人尽说春光好。离人却向愁中老。柳絮白濛濛。飞花满地红。空传江上讯。只是添离恨。凝想对斜晖。闲庭双燕飞。
慎勿买良田::元代：黄玠::慎勿买良田，良田有豺虎。豺虎不汝食，官司推剥汝。公廪多急输，里正遭箠楚。肉尽即见骨，家破无死所。茹蔊何必辛，茹荼何必苦。伤哉浙水民，困此一犁土。
临江仙::元代：谢醉庵::淮海东南佳丽地，古今画品诗题。羡君去意拂晴霓。腰钱期跨鹤，舞剑岂闻鸡。自笑病来成老懒，飞沉杳隔云泥。他时相忆此分携。月明归雁过，花落子规啼。
雁去::宋代：仇远::离群野雁在中庭，驯养经年羽翼成。因为哀鸣殊可念，岂知飞去太无情。天阴月黑多机穽，岁晚山空少弟兄。愿尔水田常饱暖，春风早问北归程。
漫兴 其四::元代：谢应芳::伐木烧官炭，中林霹雳飞。穷猿无可择，飞鹊更何依。野雨生稊稗，山风长蕨薇。儿曹能采拾，犹足慰年饥。
灯花::宋代：王镃::喜信今宵报与谁，玉人曾剪画双眉。等闲开落银缸见，只是春风不得知。
题孙平叔中丞婆娑洋集::清代：赵慎畛::赤嵌屼嵂东瀛东，金瓯图版恢鸿濛。横海使者令肃风，诏整六师修我戎。梁溪中丞今夔龙，用作霖雨舟楫功。飞符秉节开艨艟，针经直指鲲鹿踪。笔筹寰海镜照空，元精炯炯星罗胸。高张牙纛尊威容，谈笑可却千罴熊。荷兰旧徼南北通，久披障翳疏覭髳。来往程甫三月中，峭帆瞥尔轻于鸿。纲维经纬劳匆匆，余事犹复裁诗筒。瑰玮俶诡摛掞工，光烛海日榑桑红。揽胜蒐奇谁为同，毋乃踵继玉局翁。归装一帙携示侬，如聆仙乐耳忽聪。周回旷若昭发蒙，沧溟历历收双瞳。嗟我犹扶麻中蓬，闽疆附骥疲驽从。何术调御蜃幻虹，官箴民俗省厥躬。读君新诗铿洪钟，匪等小技矜雕虫。蔼如仁言德符充，海熟番荒生计崇。睢盱谁怜穷发穷，花鬘麻达罔不恫。同心善始而一终，他山还借玉以攻。此行此诗嘉惠隆，武库岂仅军威雄。应须刻石垂苍穹，穆如作诵山甫庸。
春日重过曾园::明代：王廷陈::名园重系马，丽日此开尊。冻解溪声乱，暄回林气繁。转怜花识面，更觉鸟能言。秪恐春光尽，留连日易昏。
拟作消寒会不果 其一::清代：张振夔::曾对黄花醉午筵，重逢忽忽腊梅天。秋风乍试莼鲈味，夜雪才回书画船。毛颖生涯无定价，语儿情景祇虚缘。归来未检囊中句，射雉翻争一笑怜。
红叶偕游白云观天宁寺二绝句 其二 5月::当代：傅义::浮屠涌出屹巍峨•，百劫千灾一一过。近与烟窗高对立，将来年寿是谁多？
思君恩::唐代：令狐楚::小苑莺歌歌，长门蝶舞多。眼看春又去，翠辇不曾过。
怀区谧庵::当代：陈永正::著物难青眼，逢人未改容。豪情天下独，馀子座中空。处世真宜谧，高吟不计工。遥知深闭户，游意托飞鸿。
浣溪沙::近代：黄侃::旧梦高唐觅断云。镜中眉黛远难分。幽篁留泪待湘君。吴市蠀蛦难再赠，海南玳瑁总轻焚。珠帘下后断知闻。
漫成::当代：陈振家::无求无欲鲜招灾，物外神区养素怀。不戴海南遮目笠，惯穿国塑涉滩鞋。语多迂阔任人怪，议每离奇与俗乖。也有嗜痂三二子，爱听胡越杂庄谐。
人参::宋代：苏过::草木异所禀，甘苦分炎凉。人参独中和，群药敢雁行。虽微瞑眩力，颇著难老方。譬之古循吏，有益初无伤。安神补五脏，自使精魄强。罗浮仙者居，灵质不自藏。移根植膏壤，桠叶粲以长。东南虽异产，辽海谁能航。誓将北归日，从我涉汉湘。种之眉山阴，得与伯仲尝。
陪高彦敬游南山::元代：邓文原::不到南山又二年，离离秋草映寒泉。东林萧散开莲社，西晋风流棹酒船。古寺云烟终日合，长松风雨半空悬。谢公未了登临兴，故向禅房借榻眠。
偶见蜘蛛因成四韵::宋代：翟嗣宗::织丝来往疾如梭，长爱腾空作网罗。害物身心虽甚小，漫天纲纪亦无多。林间宿鸟应嫌汝，帘外飞蛾亦惧他。莫学螳螂捕蝉勇，须知黄雀奈君何。
子瞻去岁春侍立迩英子由秋冬间相继入侍作诗::宋代：黄庭坚::赤壁归来入紫清，堂堂心在鬓雕零。江沙踏破青鞋底，却结丝絇侍禁庭。
司理弟之官岳阳相别于定王台凄然有感为赋五::宋代：真德秀::先民不可见，怀哉金玉音。士虽一命微，爱物宜存心。矧兹圜扉内，白日变重阴。求情箠楚下，冤哉讵能禁。謼嗥漫弗省，鬼神为悲吟。子往莅其职，朝夕惟钦钦。谨刑勿留狱，斯语真良箴。
秋日即事五首::宋代：陈普::二尺书檠对影居，西风吹雪上吟须。云边月色人千里，竹裹秋声酒一壶。客思迩来红叶乱，雁声南去白云孤。季鹰自是知机者，一念莼鲈便到吴。
和应之永日::宋代：张耒::多病倦烦暑，幸兹山水幽。惜芳悲鷤{右封去寸左鸟}，占雨听鸣鸠。池影澄当户，山阴暮转楼。黄昏萤点点，秋信与堪愁。
孟子·闻知::宋代：陈普::神知不在见知闻，气化流行一本存。轲后谁言无复有，遗歌依旧起龙门。
送顾华玉谪全州::明代：何景明::白日春城暮，孤云天际阴。君行万里外，予忆一何深。夏拟浮湘水，秋应到桂林。衡阳去不远，莫使雁书沉。
寄题洋川与可学士公园十七首 其五 涵虚亭::宋代：吕陶::亭如主人心，中虚见诸外。回环四顾间，殊无一毫碍。
城上晓望即景四首 其二::清代：苏履吉::城南十里尽沙山，中有天泉月一湾。见说渥洼神马异，几回游兴未能删。
用左康叔知府韵题龟溪左顾亭::宋代：袁说友::风下疏棂月下溪，愁边拓尽剖藩篱。平生漫说江湖客，未解人间手不龟。
赠野僧青望::清代：吴俊卿::黄茅盖屋石堆墙，浦浦风回薜荔香。笼阁夜镫通窈窕，雨出流水犯凄凉。月明古庙蛇神出，路滑秋芜马足荒。输与山僧摊粥饭，笑人行役太匆忙。
念奴娇 新店见亡友许金桥题壁诗::清代：黄燮清::晓星疏朗，送荒寒行色，五更羁旅。野店啼鸦如唤我，留看故人诗句。茧剩零丝，蠹馀残墨，浪说纱笼护。旗亭冷落，翠鬟尊酒谁赌。堪叹逝水流年，浮云小劫，容易芳华暮。赢得天涯知己泪，痛哭招魂何处。已矣功名，悲哉身世，弹指成今古。星星文采，一般都化尘土。
华清宫::唐代：张籍::温泉流入汉离宫，宫树行行浴殿空。武帝时人今欲尽，青山空闭御墙中。
和罗先生闻永升及第后三韵 其二 及第::明代：罗玘::上苑繁花可浪开，花如有意亦怜才。君王诏许才郎折，昨日才郎在草莱。
至龙江关望京::明代：倪岳::一江晴涨风烟合，万里春山紫翠浮。虎踞龙蟠皆旧迹，雨香云淡足新游。扁舟且为留行色，尊酒凭将洗别愁。二十年前曾着眼，不知犹识旧吾不。
海棠::宋代：崔鶠::浑是华清出浴初，碧绡斜掩见红肤。便教桃李能言语，要比娇妍比得无。
九月一日还自上京途中纪事十首 其五::元代：周伯琦::侵晨度偏岭，凛凛气何偏。独石出平地，青山半似燕。近郊初见树，夹道更流泉。向午衣频减，羁怀始豁然。
雷峰晚眺::明代：释今严::为怜秋尽强登临，四望微茫日正沉。广陌渐黄香稻熟，远山如画暮烟深。将雏野鹤辞巢去，引㹀村童扣角吟。无限幽怀聊自写，凭谁共对一披襟。
拟花蕊亚披红诗::宋代：杨万里::花密非无蕊，缤纷乱眼中。千枝相亚闹，一色总成红。赴晓桃如积，争晴杏欲烘。金须迷不见，玉颊醉来同。顿觉江山丽，都将锦绣笼。春光谁画得，分付少陵翁。
𤞑纛行::清代：弘历::小和卓木霍集占，领兵来援围城严。先是其兵来赴救，托和鼐已二千歼。逃生回者匍匐告，昧死尚敢潜窥觇。城中知有贼接应，借一出突施戈锬。绿旗围城腹背敌，屹立不动战方酣。是时实赖爱隆阿，率千骑至皆奇男。横冲截入乱𤞑阵，斩将获丑如囊探。狂𤞑难当复大败，东笼案角相藉搀。驱至鄂根河之侧，溺水毙者如眠蚕。贼约五千三千死，千馀战士威风添。霍集占乃抱头窜，搴其大纛铜旗尖。咳首五色书旗幅，不解其义言詀詀。驿致既喜复致惜，设执逆首除凶憸。徂惟求定靖遐壤，止戈和众吾方忺。
春晚::宋代：许棐::推过诗编把酒斟，挽春佳句让莺吟。门前却喜无人扫，积得残花一寸深。
江月::明代：韩上桂::初月湛微波，轻盈奈若何。俯手近可拾，仰天光较多。潆澜浮片玉，散影成双蛾。渐与浮云隔，无为掩薜萝。
山中柬仲美::明代：沈守正::愧我无人废蓼莪，邻家社饮足高歌。平阳小队霓裳舞，闲过秋风却为何。
过西邻许子看菊时曹子家傍焉 其四::明代：王世贞::醉眼摩娑不肯还，任他醮鼓也如闲。才穿丁邜桥头过，便是吾家郭里山。
罗浮杂咏 其八::明代：张穆::石榻寂不寐，松风鸣夜弦。三更山月晓，蟾影覆人眠。
寄当阳袁皓明府::唐代：杨夔::高人为县在南京，竹绕琴堂水绕城。地古既资携酒兴，务闲偏长看山情。松轩待月僧同坐，药圃寻花鹤伴行。百里甚堪留惠爱，莫教空说鲁恭名。
兰亭祓禊图::明代：卢龙云::何处群贤开胜会，流觞竟日洽幽襟。永和岁月传修褉，曲水朋游美盍簪。谁解才情追逸少，由来盛事只山阴。茂林峻岭依然在，岂乏词人续咏吟。
偶书::宋代：范成大::太行巫峡费车舟，休向沧溟认一沤。日下冰山难把玩，雨中土偶任漂流。元无刻木牵丝技，但合收绳卷索休。惟有酒缸并饭甑，却须粳秫十分收。
余为善举写墨竹因题二绝其上 其一::明代：刘崧::深林昨夜雨，新笋几时生。似觉清风动，微闻坠露声。
浣溪沙::宋代：佚名::酒拍胭脂颗颗新。丹砂然火弃精神。暑天秋杪锦生春。香味已惊樱实淡，绛皮还笑荔枝皴。美人偏喜破朱唇。
采桑子·别来长忆西楼事::宋代：晏几道::别来长忆西楼事结遍兰襟遗恨重寻弦断相如绿绮琴何时一枕逍遥夜细话初心若问如今也似当时著意深
泛湖::明代：陈运::一苇沧浪外，翻同汗漫游。僧归临水寺，客上泛湖舟。天地容疏散，烟波任去留。机心何处尽，沙上有盟鸥。
杂咏 其七::宋代：华镇::芳年未识五云车，皓腕空留绛缕纱。燕子将雏莺语老，东风又是落宫花。
烛影摇红（寿声仲）::宋代：陈著::双杏堂深，山明水秀潆洄著。稳铺心事做平生，不买颦眉错。是则苍髯白发。笑微微、朱颜自渥。一团春意，半隐风流，他谁能学。六十年华，又从今起新花甲。葵榴初艳芰荷香，争赴开筵约。家庆真堪恣乐。碧瑶杯、须拚满酌。瑟琴声里，弟劝兄酬，儿歌孙拍。
过秦楼::宋代：邓有功::燕蹴飞红，莺迁新绿，几阵晚来风急。谢家池馆，金谷园林，还又把春虚掷。年时恨雨愁云，物换星移，有谁曾忆。把一尊试酹，落花芳草，总成尘迹。频自笑、流浪孤萍，沾泥弱絮，有底困春无力。银屏香暖，宝箪波寒，又负月明今夕。往事梦里，沈思惟有罗襟，泪痕犹湿。奈垂杨万缕，不紧西风白日。
观文殿学士赵公挽词::宋代：楼钥::殄瘁人俱骇，伊余独永叹。十年交义重，五日旧盟寒。求去重维絷，欲归无羽翰。佳城何处是，东盼涕汍澜。
归田自述二首 其一::明代：施渐::佐邑无功自劾归，尚疑趋府倒裳衣。下流应笑难为吏，僻路于今亦有机。与客解嘲前日谬，逢僧授偈一身非。卧来转觉人群远，惟有闲窗鸟雀飞。
题江郎庙六绝::宋代：陈淳::好看三石绝奇踪，自是山灵气所钟。致雨兴云功利博，合编祀典以神封。
寿祖印 其二::明代：释今无::久参老宿问心真，昼掩閒门不厌贫。绕屋藕花池十顷，此中那复有嚣尘。
赠谈命::宋代：陈郁::术不与今同，肖名亦可宗。学虽精象数，妙亦发鸿蒙。政自愁傍午，胡为说并冲。一来忘利禄，祗合问诗穷。
避暑::清代：沈彩::避暑北窗下，凉风吹幽襟。蕉竹夹深翠，仲夏如秋阴。残花犹未尽，寒蝉已先吟。芳兰供一缶，石上陈清琴。欲按山水调，纤爪力不任。但取横膝上，一寄飞仙心。
汪文彬载酒率诸人过予溪堂观芝草以煌煌灵芝一年三秀为韵探得煌字::宋代：谢逸::天瑞必应诚，和气可致祥。我如拆袜线，平生无寸长。胡为蓬荜下，灵芝秀煌煌。诸人喜事者，载酒来溪堂。环观三叹息，作诗助揄扬。似闻天道远，吉凶命靡常。在德虽为瑞，无德恐为殃。愿服朋友戒，修德敢怠荒。
寄明藏主::宋代：释如珙::一颗如来藏里珠，灵光烁破众人疑。大千沙界无尘土，即是尘劳未脱时。
杂曲歌辞。夜坐吟::唐代：李白::踏踏马头谁见过，眼看北斗直天河。西风罗幕生翠波，铅华笑妾颦青蛾。为君起唱长相思。帘外严霜皆倒飞，明星烂烂东方陲。红霞稍出东南涯，陆郎去矣乘斑骓。
莪默绝句集译笺乙集 其三四二::当代：伯昏子::倦夜无眠憎命乖，殊非蓄意破清斋。守期更漏错听尽，纳福盘飧早入怀。
临江仙::近代：顾随::尽把中年哀乐事，销磨低唱微吟。晚来独自立桐阴。夏云随意幻，海水似愁深。时有空花来梦里，梦醒何处追寻。此身争信老浮沈。文章千古事，时叙百年心。
五月葡萄结颗二首 其一::明代：黄省曾::萦空高架紫藤敷，马乳累累缀碧须。大宛灵根天外得，华林仙种世间无。将携稚子尝千颗，更拟山妻酿百壶。却怪直方曾著录，品名何不首龙珠。
梁宗庙登歌 四::南北朝：沈约::牺象既饰。罍俎斯具。我郁载馨。黄流乃注。峨峨卿士。骏奔是务。佩上鸣阶。缨还拂树。悠悠亿兆。天临日煦。
题杂画九首 其九 唤起::明代：林弼::林间百舌谩多言，此鸟娇音不浪传。唤起一声窗外白，东风庭院落花天。
寄李献吉二首 其一::明代：何景明::君作梁园客，予登楚水台。春风河上柳，不寄一枝来。
涵碧亭 其二::宋代：曹冠::平生事澹泊，荣利不关心。杜门久谢客，岂容俗尘侵。令尹有佳招，联辔游云林。流觞绕双鱼，茂樾栖幽禽。挥毫写佳句，骚雅寓意深。玎珰泉声玉，琐碎竹影金。开怀拚剧饮，预约盟再寻。搔首赓险韵，杜陵不胜簪。
山居杂咏（四首）::明代：唵囕香公::梅花昨夜破寒汀，晓日初融露尚零。无事道人翻有事，一枝先供佛前瓶。
次韵和崔公孺国博观君谟所书孝亲崇福院牌::宋代：韩琦::欲护亲茔荐福殊，僧蓝营葺几年馀。名因先帝鸿恩锡，牌得君谟大字书。佛宇增辉良自尔，乡庐传美孰加予。须知体法多奇处，深造钟王奥妙墟。
梁城老人怨（一作陈羽诗）::唐代：司空曙::朝为耕种人，暮作刀枪鬼。相看父子血，共染城壕水。
别诗二首·其二::南北朝：范云::孤烟起新丰，候雁出云中。草低金城雾，木下玉门风。别君河初满，思君月屡空。折桂衡山北，摘兰沅水东。兰摘心焉寄，桂折意谁通。
荷叶杯八首 其四 茉莉::当代：崔荣江::烂漫不争颜色，花白。也春心。有缘人许摘花去，香妩。缀衣襟。
送人失官归::宋代：周端臣::浮世功名总是虚，纵然轩冕又何如。趁无白发来侵镜，好买青山去荷锄。贤圣一丘无用土，英雄几板可疑书。生涯傥了寒暄计，独抱遗经亦有馀。
舟中晓咏 其二::宋代：韩淲::桂棹蒲帆日未西，鹊声莺语鹁鸠啼。满溪绿水岸边急，一片白云山半齐。
甲申元日偶成::明代：游朴::几年竽滥佩鱼班，云署优游吏隐关。金马朝回春昼永，玉猊烟静午囱闲。数杯绿酒欢婪尾，一卷《黄庭》欲驻颜。却笑东方多浪迹，岁星何事到人间。
除夜二首 其二::金朝：赵秉文::龙钟三十九年春，讳说新年似讳贫。醉白名堂甘后进，小坡著号似前身。自怜耐辱称居士，人笑无机是道人。断送生涯一枝足，不须长物扰天真。
雁::唐代：顾非熊::逐暖来南国，迎寒背朔云。下时波势出，起处阵形分。声急奔前侣，行低续后群。何人寄书札，绝域可知闻。
再泛百泉::明代：袁宏道::欲去复停帴，瓶瓯尚在船。异沙千种色，密雨一湖泉。有鹤山中梦，无人池上弦。醉归旋就枕，带却涧声眠。
浣溪沙·戊午元日记游::近代：黄侃::金碧檀栾映好春。凭高不受九衢尘。阳台终日有行云。胜地独游空有恨，芳辰陪饮更无人。静听箫鼓送黄昏。
池水二首::宋代：杨万里::怕寒不敢上高台，上得高台急急回。日欲消水风不允，天犹未夕月先来。
河满子 其二::近代：赵尊岳::蹙黛谁知深意，横波自惜荣光。背人私系双绣带，花时懒去寻香。锁梦遥怜巫峡，流愁欲付潇湘。绵邈一春望眼，萦回九曲柔肠。碧云容易斜阳暮，遥山也倦眉妆。那更残红簌簌，桃花苦忆连昌。
贡院楼北新栽小松::唐代：李正封::青苍初得地，华省植来新。尚带山中色，犹含洞里春。近楼依北户，隐砌净游尘。鹤寿应成盖，龙形未有鳞。为梁资大厦，封爵耻嬴秦。幸此观光日，清风屡得亲。
读卢方伯著作篇有述::明代：庞尚鹏::挂冠早厌承明庐，文采风流意自如。视草烟云生笔札，倚楼星月满郊墟。才高司马曾难蜀，官似虞卿懒著书。天上词垣谁独步，纷纷空自笑黔驴。
长沙道中新寒::明代：苏葵::寒气如砭入客舟，芙蓉凋尽楚江愁。朝吟尚拥公孙被，夜坐惟披晏子裘。黄苇叶旁银露结，丹枫树杪火星流。昨宵梦得西游路，玉垒峰前是益州。
茆亭::唐代：徐夤::鸳瓦虹梁计已疏，织茅编竹称贫居。剪平恰似山僧笠，扫静真同道者庐。秋晚卷帘看过雁，月明凭槛数跳鱼。重门公子应相笑，四壁风霜老读书。
句::宋代：任希夷::二三疏竹夏无暑，一两残僧书掩门。
兰亭四首 其三::清代：李寄::寻常脩禊事，兹地以人传。急湍清流在，崇山峻岭然。帖空争赝迹，诗幸罄名篇。我入兰亭会，高吟肯后旃。
醉蓬莱::宋代：仲殊::报一阳初动，二五蓂疏，履长时候。大昴星精，宛分灵储秀。早运钧衡，亟还貂衮，向载歌成后。书展仪形，承华羽翼，恩深惟旧。天眷难留，片帆归去，縠水柯山，故人携手。枕月眠云，老华胥闲书。夕宴朝欢，况当加庆，献我公眉寿。五福千祥，山长水远，一樽芳酒。
渔歌子　 其一 为赵德怀赋::元代：刘基::麦秀蔪蔪野雉飞，沙头新柳叶如眉。风澹荡，水涟漪，正是溪鱼上钓时。
广信至玉山舟中 其一::清代：纪大奎::水如树欲静，滩如风不宁。百里断肠声，当年游子听。一往不可复，此行安所欲。千古流水心，耿耿在幽独。
秋日江行::清代：李奉翰::篷窗心迹羡沙鸥，几处疏林映玉钩。柔橹声中黄叶冷，奚囊载得一江秋。
千秋岁（郑帅清卿生日）::宋代：王之道::熙熙台上。秋色增清壮。和气溢，祥烟扬。淮山供杂俎，湖水浮新酿。人共仰，貔貅坐拥诗书将。箫鼓声嘹亮。珠翠环相向。回妙舞，迟妍唱。竞斟长命斝，同试沧溟量。锋车往，东归遂继华原相。
送蒲霖中舍致仕归阆中::宋代：文同::急趋长拜倦劳劳，自笑风埃满绿袍。官味十年如水薄，归心一日共云高。毫釐已悟蜗争角，文彩须知凤得毛。且喜还家收拾在，锦屏山下旧东皋。
禹城道中::元代：杜仁杰::自发醯鸡覆，蓬心得少瘳。乾坤一尺箠，今古几全牛。岁月怜丹灶，云山笑白头。此生真欲上，何地不菟裘。
再答静翁并以筇竹一枝赠行四首::宋代：黄庭坚::栽松道者身先老，放下锄头好再来。八万四千关捩子，与公一个锁匙开。
赠梁同年::宋代：王十朋::君家锦水边，我居浙江东。各在天一涯，芳尊偶相同。君方富青春，劲气吐长虹。我老志亦衰，倚麻愧蒿蓬。会合已踰月，周旋见高风。久客思故乡，归心各匆匆。赠君无别言，相期尽孤忠。
禅人画师像请赞::宋代：释如珙::持刀杀人，人心不死。赤手杀人，人心不死。伎俩俱尽，人心自死。
题宜兴闾邱令巢凤亭二首 其二::宋代：孙觌::少年有殊相，瓠白非臞儒。三吴山水窟，见此紫凤雏。家无儋石储，腹有万卷书。陈编践刍狗，博具抵牧猪。手持半段枪，伎痒始一呼。倒海探龙颔，据地捋虎须。有客持钧枢，大书表其闾。盛事传不朽，画入荆溪图。
至日往荆州一带视水利::明代：顾璘::葭管阳生日，天门诏下年。未能辞簿领，何敢厌山川。禹凿功非旧，民饥食最先。荆州喉舌地，抚字赖多贤。
离佛指峡::明代：唐文凤::空传佛指现，不念佛心慈。怒浪排空猛，惊风入夜痴。峡青花雨坠，江碧柳烟垂。此地稽留苦，王程敢后期。
浦阳十咏 其七 南江夕照::元代：柳贯::千峰不尽夕阳孤，敛翠浮丹入画图。塔庙傍连山影直，石梁中亘水痕枯。白鱼在汕将踰尺，红稻登场稍似珠。玉露金风秋最爽，跳身何用市间壶。
铙歌 其十二::明代：陈恭尹::广济桥新跨鳄溪，晴波千丈落虹蜺。丰碑深勒蛟龙字，多少行人驻马蹄。
送杭州使君苏内相先生某用先生旧诗方丈仙人::宋代：李廌::纷纷竞干禄，汩汩第谋身。先生独任重，忧道仍忧民。精诚贯白日，孤忠横北辰。求之千载上，古亦鲜若人。
早朝::明代：钟芳::带月徐过白玉桥，佩环声里听云璈。朝宗在处歌尧舜，补衮何功愧稷皋。风动百蛮鞮鞻合，瑞呈阿阁凤凰巢。圣心望道犹如渴，东殿时闻集俊髦。
庚子岁书事 其二::明代：德清::青海初收捷，朱厓始罢征。剑门飞赤羽，阁道走羌兵。帝德怀柔远，王师耻战争。蛮夷应系长，不见请长缨。
哭先民部贞穆先生 其一::明代：谢元汴::天寒海水不相知，短世无劳折剑炊。地下眉山称小友，人间望蔡失鹰师。衿巾肃穆临千仞，梅棘孤青秀一枝。从古词流匪有命，汨罗江上莫投诗。
湖山八景 其三 秋江渔火::元代：李孝光::八月九月风气肃，白波如山楚天绿。苍苍夜色入芦花，船泊中流燃楚竹。夜半起坐寒飕飕，遥见惊飞双白鸥。鲈鲙莼羹入我梦，扁舟去趁三吴秋。
白水明府舅宅喜雨（得过字）::唐代：杜甫::吾舅政如此，古人谁复过。碧山晴又湿，白水雨偏多。精祷既不昧，欢娱将谓何。汤年旱颇甚，今日醉弦歌。
二月二十四日杨廷秀郎中诸友约游西湖佘以小::宋代：喻良能::都城西头二月尾，湖水平堤縠纹起。南北山光罨画中，浅深草色裙腰里。群仙领客泛艅艎，黄帽劈波惊鰋鲤。中流剧谈闻两岸，阖坐题诗动盈纸。如渑自足醉朋从，馀沥犹能沾走史。当年曲水迹已陈，此日渼陂欢莫拟，蹇予小疾独不至，诗伯索诗殊未已。笔已老矣何能为，但诵西湖比西子。
自仲嘉云亡未始见梦舟行夜入吴兴境有梦如平生感而赋诗四首 其四::宋代：程俱::皇天非无知，伯道固有后。百年能复几，仅比一昏昼。久知彭篯夭，不及殇子寿。向来箪瓢生，庙食至今侑。东陵虽饱死，千载有馀臭。枭藩得刳肠，苕折谩遗鷇。试当问玄夫，此理或可究。
初闻木樨::明代：刘崧::连云长爱绿团团，一片清阴九夏寒。自有秋香三万斛，何人更向月中看。
散怀::宋代：陆游::少年已遂遯山林，何况霜毛两鬓侵。习气尚存诗入梦，病根未去药关心。猿知秋近啼先苦，鹤阅年多顶渐深。不忍顿疏风月在，麤能扶杖即登临。
咏梅杂诗 其七::宋代：张道洽::三生种植得梅缘，每见梅花辄欲颠。清梦化为蝴蝶去，也应只在此花边。
宫中调笑 其六 闺情::明代：梁清标::新月。新月。漏深画帘轻揭。鸳鸯绣罢钗偏。伴冷兰缸碧烟。烟碧。烟碧。楼上谁家玉笛。
流河::明代：童轩::早发流河路，西风岁晏时。白烟连远戍，黄叶下高枝。野老趋乡集，渔郎祀水祠。太平风土好，随处乐雍熙。
闲事杂题 其一::明代：王彦泓::闲翻绣谱与睡相，深缬葡萄浅瑞香。阿母惯嗔交颈鸟，只描双蝶过秋棠。
蛾眉 其三十六::清代：吴妍因::南风狂拂帝王都，吹得阑残春欲无。流水落花归去也，可怜覆辙殪皇姑。
浣溪沙·一向年光有限身::宋代：晏殊::一向年光有限身，等闲离别易销魂，酒筵歌席莫辞频。满目山河空念远，落花风雨更伤春，不如怜取眼前人。
成父居于普宁寺钟楼之下辟以为斋旧名坎止近易榜曰发深省衡州舅氏书之仆为赋四小诗以发深省斋为韵 其三::宋代：赵蕃::人行冥昧中，遇坎辄自省。闻是微妙音，安得忘所警。
拟唐人十二月乐章并闰月 其八 八月::明代：胡奎::城头夜传柝，露脚月中飞。羌笛卷叶吹，候雁向南归。缸花泣红泪，染丝上寒机。莎鸡且勿啼，妾制边人衣。
画禽二绝 其二::明代：李东阳::岁晚群芳尽，空林野啄稀。安能学鹯雀，直作傍人飞。
踏莎行::宋代：石孝友::沈水销红，屏山掩素。锁窗醉枕惊眠处。芰荷香里散秋风，芭蕉上鸣秋雨。飞阁愁登，倚阑凝伫。孤鸿影没江天暮。行云懒寄好音来，断云暗逐斜阳去。
斐亭听涛::清代：黄缵::独坐幽亭百感生，天风吹下海涛声。凄情似鼓湘灵瑟，激烈疑弹赵女筝。潮信好逢秋八月，客心无奈夜三更。此君还助潇潇响，潘鬓愁添白几茎。
秋 其三::宋代：周麟之::江远莼鲈晚，径荒松菊寒。近知秋信好，更觉旅怀宽。远杵风催急，横琴夜向阑。飘零莫惆怅，吾道久艰难。
杂曲歌辞。十二月乐辞。四月::唐代：李贺::晓凉暮凉树如盖，千山浓绿生云外。依微香雨青氛氲，腻叶蟠花照曲门。金塘闲水摇碧漪，老景沉重无惊飞，堕红残萼暗参差。
次韵和石末公旱天多雨意五首 其五::元代：刘基::旱天多雨意，阴电绕空湫。暴客冯高垒，良农死乘丘。干戈犹未息，灾沴复何尤。轸望成衰疾，那堪数倚楼。
田家作::唐代：皇甫冉::卧见高原烧，闲寻空谷泉。土膏消腊后，麦陇发春前。药验桐君录，心齐庄子篇。荒村三数处，衰柳百馀年。好就山僧去，时过野舍眠。汲流宁厌远，卜地本求偏。向子谙樵路，陶家置黍田。雪峰明晚景，风雁急寒天。且复冠名鹖，宁知冕戴蝉。问津夫子倦，荷蓧丈人贤。顾物皆从尔，求心正傥然。稽康懒慢性，只自恋风烟。
杂剧·虎牢关三战吕布::元代：郑光祖::第一折骏马靡鞍紫锦袍，临军能识阵云高。等闲赢得食天禄，愿竭丹心辅圣朝。某乃冀王袁绍是也。幼而能文，长而阅武，自为官以来，累立战功，今在河北为理，保一方宁静无虞。今有吕布，领一标人马，威镇在虎牢关下。此人好生英勇，搠戟勒马，有九牛之力，万夫不当之勇。累次与他交战，并不曾得他半根儿折箭，又下将战书来，搦俺十八路诸侯相持。某今聚集十八路诸侯，领大势雄兵，直至虎牢关，务要生擒了吕布，以雪前耻。今日是吉日良辰，与同众将，商议分派行兵。小校门首觑者，若众将来时，报复某知道。理会的。少年锦带挂吴钩，铁马西风塞草秋。全凭匣中三尺剑，坐中往往觅封侯。某姓曹名操，字孟德，沛国谯郡人也。幼习先王典教，后看韬略遁甲之书，今官拜兖州太守之职。今有吕布在虎牢关下，搦俺十八路诸侯相持。冀王袁绍，调天下诸侯，聚集于河北，一同行兵，往虎牢关与吕布交战，须索走一遭去。可早来到也。小校报复去，道有曹操在于门首。理会的。喏！报的元帅得知，有曹参谋在于门首。道有请。理会的。有请。元帅，小官曹操来了也。参谋使来了也。今日会同天下诸侯，计议擒拿吕布，等众诸侯来时，俺慢慢的商议也。我做将军世稀有，无人与我做敌手，听得临阵肚里疼，吃上几钟热烧酒。某长沙太守孙坚是也，自幼而读了本百家姓，长而念了几句千字文，为某能骑疥狗，善拽软弓、射又不远，则赖顶风对南墙、箭箭不空。虽然我为大将，全无寸箭之功。今有吕布威镇于虎牢关，搠戟勒马，可有一关之壮，搦俺天下诸侯，与他交战，某正在本处与小厮每打髀殖，今有冀王袁绍，聚掩十八路诸侯，擒拿吕布，须索走一遭去。可早来到也。小校报复去，道有孙坚来了也。理会的。喏！报的元帅得知，有孙元帅在于门首。道有请。理会的。有请。元帅，小子在下老孙来了也。一壁有者，等众诸侯来全时，一同商议。众诸侯这早晚敢待来也。幼习兵书武艺精，龙韬虎略敢施呈。全凭匣中锟鋙剑，敢与皇家定太平。某乃荆州太守刘表是也，这二位是北海太守孔融、益州太守韩升。因某披坚执锐，卧雪眠霜，累立战功，各镇一境。奉冀王将令，调俺十八路诸侯，各领本部下人马，直至河北。孔将军，俺行动些，这早晚天下诸侯已到了也。俺今一同见元帅，走一遭去。可早来到也。小校报复去，道有荆州太守刘表、北海太守孔融、益州太守韩升在于门首。理会的。喏！报的元帅得知，有三路太守刘表、韩升、孔融在于门首。道有请。理会的。有请。元帅，俺三路诸侯来了也。且一壁有者，等众诸侯来时，一同计议。这早晚敢待来也。雄威赳赳志昂昂，各统雄兵镇一邦。罄竭忠心扶汉业，英名赢得远流芳。某乃济州太守鲍信是也，这一位是山阳太守乔梅，这一位是河内太守王旷。某等遵奉汉命，各镇一方。当今之世，各路诸侯，统率军马，保障无虞。今闻知吕布领兵前来，住扎于虎牢关下，搦俺十八路诸侯，相持厮杀。若论俺十八路诸侯，有雄兵百万，量那吕布便到的那里也！元帅，俺虽有百万人马，闻知的吕布好生英勇，今主将袁绍，聚俺众诸侯，同破吕布也。俺众诸侯会兵一处，必然成功。说话中间，可早来到也。令人报复去，道有三路太守鲍信、乔梅、王旷在于门首也。理会的。喏！报的元帅得知。有三路太守鲍信、乔梅、王旷在于门首也。道有请。理会的。有请。元帅聚集俺众将，那厢使用也？一壁有者。众将来全时，报复我知道。韬略兵书自幼攻，英名振世有威风。军前累立功劳大，列土分茅受大封。某乃潼关太守韩俞是也。这一位是沧州太守吴慎，这一位是南阳太守张秀。某等累立功勋，奉命各领一路人马。近因吕布统兵在于虎牢关下，侵夺俺汉国，如今主将袁绍，聚俺天下诸侯，拒战吕布。二位太守，俺一同去来。这吕布先奉丁建阳为父，后与董卓为子，闻知的吕布善能攻城野战，以少击众，俺这一去，必然与他大战一场，决要成功也。元帅，那吕布十八般武艺，无有不拈，无有不会，威震天下，俺如今见了元帅商量，务要与他决战。说话中间，可早来到也。令人报复去，道有潼关太守韩俞、沧州太守吴慎、南阳太守张秀在于门首。理会的。喏！报的元帅得知，有三路诸侯韩俞、吴慎、张秀在于门首。道有请。理会的。有请。元帅，俺三路太守来了也。三位元帅，且一壁有者，等众太守来全了时，一同商议。奉命迢迢千里来，要擒吕布聚英才。一心星火临河北，专听将军袁绍差。某乃徐州太守陶谦是也，这一位是寿春太守袁术，这一位是陕州太守赵庄。俺各守其土数年，兵戈宁息，士马消闲。今因吕布搦战，今调俺来与他相持也。元帅，闻得人说吕布十分骁勇也。便是吕布骁勇，不过一人，俺十八路诸侯，举大兵齐力攻之，愁他不破也！俺同去见元帅，自有计策。可早来到也。小校报复去，道有俺三路太守陶谦、袁术、赵庄来了也。理会的。喏！报的元帅得知，有三路太守陶谦、袁术、赵庄来了也。道有请。理会的。有请。元帅，俺三路太守特来听令。一壁有者，待众元帅来了时，有事商议。无故兴兵起杀机，将军严命敢差迟？如今麾下听差遣，试看军前奋武威。某乃幽州太守刘羽是也，这一位乃是镇阳太守公孙瓒，这一位乃青州太守田客。今为吕布搦战，有河北冀王袁绍，奉命调取十八路诸侯，一同去攻战吕布，量他到的那里也！元帅，俺同心共意，并力相攻也。太守，俺这十八路诸侯，岂无英杰在其中也！说的是！俺见冀王袁绍去来。可早来到也。小校报复去，道有刘羽、公孙瓒、田客三路太守来了也。理会的。喏！报的元帅得知，有刘羽、公孙瓒、田客三路太守在于门首。道有请。理会的。有请。元帅，俺三路太守来了也。曹参谋，您众太守都来了也。常言道；文官不爱财，武将不怕死，乃世之宝也。今董卓手下，有一大将乃是吕布，小觑俺汉国，着吕布为帅，统领大势雄兵，在于虎牢关下，单使搦俺汉家十八路诸侯，与他交锋。您天下诸侯，有何计策也？元帅，量他一夯铁之夫，何足道哉！元帅若运计铺谋，差遣众将，统兵将吕布围住，任他英勇，也不出俺十八路诸侯之手也。元帅，俺众诸侯愿同心出力，擒拿吕布也。既然如此，军分五路，您众将听令：荆州太守刘表、北海太守孔融、益州太守韩升，您三将各领本部下人马为前哨，与吕布交战，小心在意，得胜回营者！得令。某领本部下人马为前哨，与吕布交战走一遭去。大将英雄非等闲，旌旗招毡似云翻。马如猛兽才离水，人似奔彪初下山。跨下雕鞍金蹀躞，匣中宝剑玉连环。军马未曾离寨栅，杀声先到虎牢关。某同荆州太守刘表，统领本部下人马，与吕布交战，走一遭去。马宛马宛旌旗耀日光，纷纷尘土蔽天黄。征云缭绕千山远，杀气氤氲万里长。密密鱼鳞排剑戟，层层雁翅列刀枪。古来虽有相争战，试看今番这一场。某领本部下人马，与同荆州太守刘表、北海太守孔融为前哨，与吕布相持，走一遭去。战鼓冬冬有若雷，遮天映日列旌旗。马如猛兽离大海，人似神兵下北极。霭霭征尘迷日色，纷纷杀气接天齐。虎牢关上施英勇，不捉家奴誓不回！济州太守鲍信，山阳太守乔梅，河内太守王旷，你三将各领本部下人马为左哨，与吕布相持，走一遭去，则要您小心在意，得胜而回者！得令。某领本部下人马为左哨，与吕布交战，走一遭去。统领雄兵上虎牢，人如猛虎马如蛟；弓悬秋月弯龙角，箭射流星插凤毛。杀气弥漫遮日月，喊声嘹亮震青霄。休言吕布千般勇，怎比诸侯志气高！某同济州太守鲍信领本部下人马为左哨，与吕布相持，走一遭去。各路诸侯领大兵，甲光流水晃天明；遮去荡漾旗幡影，震地悠扬锣鼓声。战马如龙出大海，征人似虎离山峰。来朝两阵相持处，我杀的吕布回身走似风。得令。某领本部下人马，同济州太守鲍信、山阳太守乔梅为左哨，与吕布交战，走一遭去。战马奔驰似水流，阵前英勇统貔貅。能征战将奔如虎，善斗儿郎猛似彪。铁马金戈光灿灿，铜锣画角韵悠悠。虎牢关上相持处，不捉温侯誓不休。潼关太守韩俞，沧州太守吴慎，南阳太守张秀，你三将各领本部人马为右哨，征伐吕布，则要您小心在意，得胜而回者！得令。某领本部人马为右哨，与吕布交战，走一遭去。戈戟鲜明映日红，施谋运智显英雄。能征猛将三千队，惯战雄兵十万重。人如越岭爬山兽，马赛翻江混海龙。全凭忠烈威风大，一阵须教立大功。得令。则今日统领本部人马，与潼关太守韩俞为右哨，与吕布相持，走一遭去。剑戟横空密似麻，战袍五彩绣团花。震天锣鼓冲银汉，映日旗幡荡碧霞。霭霭征尘笼宇宙，腾腾杀气满天涯。任他英勇能征战，到头都属帝王家。某领本部人马，与潼关太守韩俞、沧州太守吴慎为右哨，与吕布交战，走一遭去。各显威风统大军，相持厮杀立功勋。鼓声震动三江水，战马冲开万里尘。斩将宝刀腰间挂，开山钺斧手中轮。阵前平定诛贼子，竭力摅忠报圣君。徐州太守陶谦，寿春太守袁术，陕州太守赵庄，您三将统领各部下人马为合后，前去虎牢关下，与吕布交战，小心在意，得胜回营者！得令。出的这辕门来，某领本部人马为合后，与吕布交战，走一遭去。大小三军，听我将令。到来日统领雄兵出虎牢，人人奋勇显英豪。兵行似虎离山岳，马骤如龙出海潮。灿灿渗黄金甲晃，飘飘杂彩绣旗摇。明朝一战安天下，奏凯同将宝镫敲。某领本部下人马，同徐州太守陶谦为合后，与吕布交战，走一遭去。人如天降马如龙，冲破军围一万重。杀气腾腾迷四野，征云冉冉罩长空。甲挂秋霜明晓日，军排列宿显威风。虎牢关上相持处，一阵须教立大功。某奉元帅将令，与同太守陶谦、袁术，合领本部人马，与吕布交战，走一遭去。统军合后展雄谟，奋勇全忠保帝都。阵列九星排队伍，兵行五路列军卒。破阵弓升开月满，催军鼓凯阵云孤。明朝管取成功效，方显人间大丈夫。幽州太守刘羽，镇阳太守公孙瓒，青州太守田客，各领本部下人马为游兵，前去虎牢关，往来接应各诸侯人马，则要您小心在意，成功而回者！得令。某领本部人马，与吕布交战。走一遭去。杀气弥漫罩太虚，排兵布阵按兵书。枪横银蟒开前路，剑挂青蛇斩将躯。将士施威分胜败，军卒舍命定赢输。纵饶吕布千般勇，一阵须教尽扫除。得令。某领本部下人马，与同幽州太守刘羽为游骑，与吕布交战，走一遭去。勇将雄兵密密排，枪刀人马胜天来。锣鸣四野千山震，刀砍三军两阵开。匝地征尘迷宇宙，冲天志气卷江淮。来朝大战惊天地，不说当年大会垓。得令。某领本部下人马，同幽州太守刘羽、镇阳太守公孙瓒为游骑，与吕布交战，走一遭去。战马弯声出大营，旌旗招贴统雄兵。锦袍闪烁浑金绣，银甲光辉耀日明。袋内弓弯如皓月，壶中箭插似寒星。任他吕布千般勇，一阵须教定太平。众将教各依阵势攻取，虎牢关下，擒拿吕布，都去了也。长沙太守孙坚，兖州太守曹操，望阙跪者，加孙坚为监军之职。曹操为随军参谋使之职，俺一同坐中军，统领人马捉拿吕布，走一遭去。一心共把忠诚尽，凭吾执掌元戎印。前临朱雀按离宫。后依玄武旗幡映；青龙白虎各东西，剑戟枪刀并力进。任教吕布逞英雄，难逃地网天罗阵。画戟金冠战马奔，征袍铠甲带狮蛮。天下万夫难敌勇，端的是英雄独占虎牢关。某姓吕名布，字奉先，乃九原人也。自从拜董卓为父之后，俺父子每聚集下雄兵战将，马草军粮，更兼某之英勇，觑汉国有如儿戏。威镇于虎牢关下，今下将战书去了，单搦汉家十八路诸侯，与俺相持厮杀。八健将杨奉那里？俺八健将有。即今整搠下大势人马。颇奈袁绍无礼，带领十八路诸侯，来攻俺虎牢关，量他何足道哉！您众将人人奋勇，个个争强，显耀你那弓马熟娴，施展那威严勇烈，城上城下，密排着甲士层层；阵北阵南，齐列下枪刀滚滚。杀气腾腾罩碧空，三军精锐展英雄；营排白虎居金位，阵引青龙坐正东。前队马催如烈火，后营兵列按玄宫。元戎稳坐中军帐，直把那汉阵旌旗血染红！阵前阵后列旌旗，戈甲层层望眼迷。擂鼓鸣金催出马，杀声直过虎牢西。某乃冀王袁绍是也，同曹参谋中军压阵，孙元帅奉命监军，俺着刘表、孔融、韩升为前哨，鲍信、乔梅、王旷为左哨，韩俞、吴慎、张秀为右哨，陶谦、袁术、赵庄为合后，刘羽、公孙瓒、田客为游兵，各按方位，率领大势人马，攻取虎牢关，活捉吕布。众将各依将令，摆下阵势者！前哨军行战雾飘，纷纷杀气喊声高。三军奋勇齐攻取，不放家奴出虎牢。某乃刘表是也，同孔融、韩升统领本部下人马为前哨，排下阵势，则等中军里号令，便往前攻战也。（孔融云）元帅得令。兀那尘土起处，是俺左哨人马上来了也。左哨雄兵次第行，位临甲乙按天星。一心奋勇来攻战，要与皇家定太平。其乃鲍信是也。同乔梅、王旷军行左哨。旗幡招飐，戈甲重排，列于左哨。兀的不右哨人马上来了也。左哨排兵十里长，重重猛士列刀枪。从来自有将军战，不似今番这一场。某乃韩俞是也，同吴慎、张秀军行右哨。征人奋勇，战马弯奔，有似好飞云流水。四下里大兵滚滚的围将上来了也。俺可早排下阵也。则听那中军号令，一齐向前攻战。兀的不合后的人马来了也。冽冽喊声催战马，冬冬帅鼓趱军行。阵临合后非轻小，玄武旗头起黑云。某乃陶谦是也，今同袁术、赵庄，奉主将之命，军行合后。这里离中军不远，列下大营者！俺这合后人马，委实精锐，你看那一望旌旗蔽塞野，三军壮气罩长空。觑虎牢关有若翻掌也。元帅，众将齐排阵势，吕布必落在彀中也。三军扎住营者！杀气愁云结暮阴，征夫个个逞胸襟。忘生舍死攻城寨，方表英豪一片心。某乃刘羽是也，同公孙瓒、田客，率领五千精兵，奉元帅将令。游击阵前，生擒吕布也。俺领着本部人马。往前攻杀一阵如何？元帅，不杀他一阵，他也不怕俺。大军跟将来，俺杀入去者！某乃吕布是也。兀的不是汉将杀将入来了？八健将跟着我来，三军与我一齐呐喊者！来者何人？兀那三姓家奴，你听者：某幽州太守刘羽是也，这一位是公孙瓒，这一位是田客，你敢和俺相持么？这厮好无礼也！二位元帅，俺敌不住他，须索逃命。扑入中军去来，走、走、走。这厮输了也，量他到的那里！将士每跟着我，扑他左哨去来！二位将军，跟着我截杀吕布去来！无名小将，及早下马受降！这匹夫好无理也！怎敢开如此大言？操鼓采！这厮甚骁勇，敌不住他，俺逃命走了罢。扑入中军去来，走、走、走。左哨大败了也。八健将跟我杀入右哨去来！你看那吕布，又杀入俺右哨来了也。八健将，汉家军马将士，也只如此。跟着我杀入右哨去！口退！吕布，偏你是英雄好汉，你敢和我交战么？八健将，和他说些甚么，操鼓来！这厮越发哏了也，敌不住他，走、走、走。二位将军，兀的俺各营人马乱了也，俺出阵杀这家奴去来。哐退！吕布，敢与某交战么？你来者何人？某乃陶谦、袁术、赵庄是也。老贼无礼，量你到的那里，操鼓来！这小贼是骁勇，敌不住他。俺扑入中军里去，走、走、走。汉家各营人马大乱，十八路诸侯皆败了。八健将跟着某直杀入中军去来！众将您见么？吕布领八健将往中军扑入来了，您众将四下里拷扌老圈簸箕掌围住，看我杀这匹夫。三军呐喊！吕布慢来，有吾久等多时也。你乃何人？某乃冀王袁绍是也。家奴敢与我厮杀么？好无礼也，操鼓来！这家奴十分英勇，汉家诸侯，难与他拒敌，拨回马，众将逃命去来。八健将，我则道十八路诸侯怎生英雄，原来也只如此。被某日不移影杀十八路诸侯大败亏输，今日止不曾见长沙太守孙坚。如今且收兵回营，操军练士，积草屯粮，整搠人马，慢慢的再与孙坚交战，未为晚矣。勒马横枪力九牛，关前立战众诸侯。须知吕布英豪将，怎肯寻常折半筹！湛湛青天不可欺，八个螃蟹往南飞。则有一个飞不动，看了原来是尖脐。某长沙太守孙坚是也。某十八般武艺，无有不拈，无有不会。上的马去，常川不济，听的厮杀，帐房里推睡。元帅升帐，威势全别，不知天文，不晓地理。凡为元帅，须要机谋，批吭捣虚，为头说谎，调皮无赛。俺这里先排百员衠油嘴，密排千队奶奶军。辕门战鼓掉了腔。助阵锣敲全不响。帐前打两面引军旗，旗上描成哈叭狗。左先锋手持两面刀，右先锋拿着精光棍。人人奋勇吃食，拚命当先；个个威风，奸狡贼滑无比。休言人敢帐前喧，便有那虾蟆过时，他也吖吖的叫。今有吕布，威镇于虎牢关，聚俺这十八路诸侯，与吕布交锋，俺不曾得他半根儿折箭。今有各处粮茸已完了，止有青州粮草未完。小校，与我请将曹参谋来者。理会的。绰绰胸中智有余，等闲熟看五车书。恁时列鼎重裀日，方表堂堂大丈夫。某乃曹操是也。今有吕布搠戟勒马，威镇在虎牢关，搦天下十八路诸侯相持，不曾得吕布半根儿折箭。此人英勇难敌，止有长沙太守孙坚，未曾与吕布交锋。今有孙坚元帅，着令人来请，须索走一遭去。小校，报复去，道有曹操在于门首。理会的。元帅，有曹操在于门首。道有请。理会的。有请。元帅，请小官来有何事商议也？请你来别无甚事，今有各处粮草都来了，止有青州粮草未完，你不避驱驰，一来催趱粮草，二来怕有那山间林下，隐迹埋名的英雄好汉，就招安将他来，若破了吕布，自有加官赐赏也。小官催运粮草去，若有各处英雄好汉，举到元帅跟前，若见了小官的荐章，元帅可以重用他也。若有你的荐章来，我便收留他也。则今日辞别了元帅，便索长行。小校收拾行装，至青州催运粮草，走一遭去。忙传将令莫停留，轻弓短箭统戈矛。积草屯粮人马壮，恁时方破吕温侯。曹孟德去了也。我无甚事，小校，牵过马来，革皮上骡子，跳上骆驼，厨房里睡去也。桑盖层层彻碧霞，织席编履作生涯。有人来问宗和祖，四百年前旺气家。小官姓刘名备，字玄德，大树楼桑人也。当年结义下两个兄弟：二兄弟姓关名羽，字云长，蒲州解良人也；三兄弟姓张名飞，字翼德，涿州范阳人也。俺弟兄三人，在桃园结义，宰白马祭天，杀乌牛祭地，不求同日生，只愿当日死，要一在三在，一亡三亡。自破黄巾贼之后，加某为德州平原县县令之职；两个兄弟，一个是马弓手，一个是步弓手。今日两个兄弟巡绰边境去了，令人，门首觑者，若来时，报复我知道。理会的。某乃曹操是也。自离了虎牢关，前往青州催运粮草去，到此德州平原县，见此处桑麻映日，禾稼连天，问其故？原来是刘、关、张弟兄三人在此为理。某想来，若得了他弟兄三人到于虎牢关，愁甚么吕布不破？我如今相访玄德公，走一遭去。我若见了此人，自有个主意。来到也，左右接了马者。令人，报复去，道曹参谋下马也。理会的。报的大人得知，有曹参谋下马也。道有请。理会的。有请。参谋，数载不能相见，今日贵脚踏于贱地也。玄德公，自京华一别，忽经数载，光阴迅速，间别无恙也。参谋何往？小官前往青州催运粮草去，路打此德州平原县经过，见此处桑麻映日，禾稼连天，说玄德公在此为理。小官想来，今有吕布威镇于虎牢关下，搦天下十八路诸侯相持，不曾得吕布半根儿折箭。您兄弟三人，若列于虎牢关，战退了吕布，自有加官赐赏，不强似在此处为理也。参谋，争奈俺手下兵微将寡，怎生破的吕布？并然去不的也。二位将军安在？两个兄弟巡边境去了也。等二位将军来对，报复我知道。理会的。家住蒲州是解良，面如挣枣美髯长；青龙宝刀吞兽口，姓关名羽字云长。某姓关名羽，字云长，蒲州解良人也。大哥姓刘名备，字玄德，大树楼桑人也;三兄弟姓张名飞，字翼德，涿州范阳人也。俺弟兄三人，自桃园结义之后，宰白马祭天，杀乌牛祭地，不求同日生，只愿当日死，一在三在，一亡三亡。自破黄巾贼张角之后，谢圣人可怜，加俺大哥为德州平原县县令，其为马弓手，三兄弟为步弓手。俺二将巡绰边境以回，无甚事，见大哥走一遭去。哥也，似这般闲居，几时是了也呵！兄弟，俺这等闲居的，倒大来好悠哉也呵！【仙吕】【点绛唇】每日家赤闲门闲，虎躯慵懒。兄弟，俺颇攻遁甲之书，久后必有大用也。攻书晚，厮琅琅顿剑摇环。兄弟，便好道奋发有时，休得心困也哥也，兀的不屈沉杀俺英雄汉。大丈夫生于天地之间，必有峥嵘之日也。【混江龙】每日家仰天长叹，看别人荔枝金带紫罗襕。俺这大哥哥，虽为县令，颇得民心也。则俺大哥哥虽不称这绿袍槐简，生熬的他皓首苍颜。无福受挂印悬牌金顶帐，则有分手投笔班超玉门关。俺大哥心怀异志，必有拜相封侯之日也。我则待要将台上受拜，您怕的足顿剑下遭诛，兄弟也，便好道君子待时守分也。则俺这二哥哥能把俺这军心惮。想昔日韩信，若不是萧何三荐，岂有登坛之日也。韩信？他可是莅官清吉，俺闲居的倒大来是悠哉也。哥也，俺闲则闲，则落的个人马平安。三兄弟，俺来到县衙门首也。这马是谁的马？是曹参谋的马。哥，俺见参谋去来。三兄弟，原来是随军参谋，他是个足智多谋的人，他来俺这县衙里，必有个主意。三兄弟，这曹参谋俺见了他呵，少要说话，你则依着您哥哥者。小校报复去，说俺两个兄弟，巡绰边境回来了也。理会的。有二位将军下马了也。你说去，有曹参谋在此，着他把体面着过来。理会的。二位将军，有曹参谋在此，着你每把体面过去。两个兄弟，参谋在此，把体面。二位将军恕罪。呀、呀、呀！参谋，自京华一别，忽经数载，光阴迅速，有劳参谋贵脚来踏贱地，实乃俺弟兄三人之万幸也！喏，参谋为何至此也？将军不知，今有吕布威镇于虎牢关，天下十八路诸侯，不曾得吕布半根儿折箭。我想来，凭者您弟兄三人刀马武艺，到于虎牢关，破了吕布，愁甚么高官不做？不强似怎在此为理？将军意下若何？左右那里？与我备马者。兄弟，备马往那里去？我战吕布去。不枉了好将军也！住、住、住！三兄弟，你好燥暴也。十八路诸侯不曾赢的吕布半根儿折箭，量俺弟兄三人，兵微将寡，怎敢与他相持？并然去不的。住、住、住！参谋，想吕布是一员虎将，威镇于虎牢关，搠戟勒马，聚雄兵十万，健将八员，天下十八路诸侯，与吕布交锋，不曾赢的他戟尖点地，马蹄儿倒那。想俺弟兄三人，兵微将寡，难以拒敌，俺断然去不的也。哥也，不趁着这个机会儿去呵，久以后敢迟了也。【油葫芦】少不的一事无成两鬓斑，恁时节后悔晚。我想这为官的，不如闲居倒好也。做甚早算来名利不如闲？兄弟，俺如何去的也？大哥哥你不肯将男子功名干，俺又不会兵书战策，断然不敢去也。二哥哥你枉将《左传春秋》看。依着兄弟主意如何？我则待恶战在杀场军阵中，您则待高卧在竹篱茅舍间。似恁的几年间梦见周公旦？您则待要睡彻日三竿。天下诸侯，不曾赢的吕布半根儿折箭，量俺到的那里也！【天下乐】哥也几时能勾铁甲将军夜过关，若足今也波番，今番到那两阵间，吕布英雄，则怕兄弟难敌他么？但赢的我这马蹄儿倒褪可也难上难！三兄弟，你坚意要去与吕布相持厮杀，两阵之间，凭着您甚么武艺，敢与他交锋？垓心里手掿着枪，杀场上硬睁着眼，哥也敢战兀那三千合我不倦惮！兄弟，想吕布世之虎将，十八路诸侯不能取胜，量俺弟兄三人，也敌不住那吕布也。【那吒令】不是这个张冀德，我觑吕温侯似等闲;他使一枝方天画杆戟，好生利害也。则我这条丈八矛，将方天戟来小看。骑一匹卷毛赤兔马，好生奔劣也。跨下这匹豹月乌，不剌刺把赤兔马来当翻。破吕布凭着你些甚么那？凭着我这捉将手、挟人惯，两条臂有似的这栏关。两阵对圆，旗鼓相望，则怕你赢不得他么？【鹊踏枝】上阵处磕搭的攥住狮蛮，交马处滴溜扑摔下雕鞍。直杀的他败将投降战马空还，败残军将追也那后赶，他每可都撇漾了些金鼓旗幡。玄德公，您这里有多少人马？报个总数来。量刘备官小职微，那里得那人马来？并然去不的也【寄生草】俺这里衙门静，活计艰，每月家俸钱刚把他这家私办。除公田又无甚别积趱，都是些个擎鞭执帽关西汉。破吕布可用多少人马？战吕布轻弓短箭俺三人，哥也何消的锦衣绣袄军十万！那吕布十分英勇，你敢近不的他么？【河西后庭花】哥也我题起那斯杀呵也不打悭，天生的忒奈烦。我则待渴饮刀头血，困来在这马上眠。要活的呵将那厮臂牢拴，要死的呵将那厮天灵来打烂，两庄儿由元帅拣。既然兄弟坚意的要去，参谋，俺到那里则怕不用俺么？三位将军既然要去呵，我修一封荐章，到于虎牢关下，见了孙坚元帅，他若见是我的书呈，必然重用也。多谢了参谋。则今日持着书呈，领本部下人马，便往虎牢关去也。则今日便索长行也。【尾声】十载武夫闲，九得兵书看。八卦阵如同等闲，七禁令将军我小看。六丁神不许将我遮拦，者么是五云间，四壁银山，三姓家奴恁意儿反。兄弟，想吕布十分英勇，又有八健将，则怕你难敌么？二哥哥你休将我小看，凭着我这一生得村汉。兄弟也，两阵之间，你可怎生交马也？我可敢半空中滴溜扑番过那一座虎牢关。谁想今日举荐刘、关、张弟兄三人，到于虎牢关下，必然破了吕布。某不敢久停久住，催运粮草，走一遭去。吕布雄威镇虎牢，关张刘备显英豪。三人竭力行忠孝，方显忠良辅圣朝。第二折跨下征驰名赤兔，手中寒戟号方天。天下英雄闻吾怕。则是我健勇神威吕奉先。某姓吕名布，宇奉先，乃九原人也。幼而习文，长而演武，上阵使一枝方天戟，寸铁在手，万夫不当，片甲遮身，千人难敌。先拜丁建阳为父，一日丁建阳令吾濯足，丁建阳左足上有一玄瘤。某问其故："足生一瘤者何也？"丁建阳言曰："足生一瘤者，有五霸诸侯之分。"某暗想你足生一瘤，尚有五霸诸侯之分，某足生双瘤，我福分更小似你那？某绰金盆在手，一金盆打杀了丁建阳，就乘骑卷毛赤兔马，后拜董卓为父。董卓乃陇西人氏，姓董名卓，字仲英，生的肌肥肚大，脐盛七李。卧高三尺，气吹帘凹，坐绰飞燕，步走如飞，力能奔马。俺父子二人，名压天下英雄，某统领十万雄兵，威镇在虎牢关下。汉家聚十八路诸侯，不曾得某半根儿折箭，别的诸侯都与我交锋过，惟有长沙太守孙坚，不曾与某交战，下将战书去，单搦长沙太守孙坚，与我交战也。跨下忙骑赤兔奔，方天戟上定江山。杀的那血水有如东洋海，放心死尸骸填满虎牢关。朝中宰相五更冷，铁甲将军都跳井。则有一个跳不过，跌在里面扑冬冬。某乃孙坚是也。自从与吕布交战之后，这里也无人，我吃他唬出我一庄病来：但听的吕布索战，唬的我便肚里头疼，上泻下吐。今有曹参谋青州催运粮草去了，不见回来。小校辕门首觑者，但有军情事，报复我知道。理会的。兄弟也，俺来到这元帅府也。这里可不比俺那德州平原县，使不得你那燥暴。哥哥说的是，你则休燥暴。兄弟，你则依着我者。小校报复去，有桃园三士在于门首。你则这里有者。喏！报的元帅得知，有桃园三士在于门首。今年果子准贵：偌大个桃园，则结了三个柿子。不是了，他是三个人。问他是甚么职役。理会的。你是什么职役？一个是德州平原县县令，一个是马弓手，一个是步弓手。他不往兵马司里去，来我这里，有什么勾当？不是，是他的官职。你可说弓手！你问他，是诸侯便过去，不是诸侯不要过去。理会的。元帅将令，是诸侯，便过去，不是诸侯，不要过去。哥哥，走了马也！在那里？兄弟休燥暴！哥哥放手！【双调】【新水令】则俺这大哥哥虽不曾道做诸侯，他更歹、歹、歹杀者波，他须是中山靖王之后。你莫不是胎胞儿里传将令，摇车儿上做诸侯？兀的不气堵住我咽喉，哥也赤紧的君子落在您这小儿彀。哎哟！我儿也，你打了也罢，骂了也罢，你又骂俺元帅，我见俺元帅去。元帅的将令，说是诸侯的便过去，不是诸侯的休过去。一个大眼汉，他说哥哥走了马也，把我拿住打了一顿，他又骂元帅，他说"君子落在小儿彀"，他倒是君子，元帅你倒是小儿。他倒是君子，我倒是小儿？传着我的胎骨，是台旨。呸！是台旨。着他在辕门外，手捏鞋鼻，打躬、施礼。一日不得元帅将令，一日不要放起来；二日不得元帅将令，二日不要放起来。你说去：关前诛董卓，不用绿衣郎。理会的。兀那三那三个，你听者：元帅的将令，着您三个在辕门外，手捏鞋舅，打躬施礼。一日不得元帅将令，一日不许起来；二日不得元帅将令，二日不许起来；三日不得元帅将令，三日不许起来。你听者：关前诛董卓，不用绿衣郎。打躬、打躬！兄弟，可怎了也？哥也，做甚么？元帅将令，着俺打躬哩！好波。二位哥，你打躬，我则轮骲头。那个打躬，似那小顽童背不过书来，手捏鞋鼻，打躬施礼。兄弟，咱打躬咱。平身。谁说来？我说来。好自在性儿也！哥也，假使一日不得将令呵呢？一日不得起来。假使二日不得将令呵呢？二日不得起来。假使一年不得他将令呵呢？那得个一年的理来？兄弟也，元帅将令，俺打躬咱！【驻马听】我可甚么高枕无忧？空抄定拽硬弓搠长枪阿呸我这对捉将手。我可是么低头来切肉？怒睁开我这辨风云别气色这一对杀人眸。大哥哥羞惭替他羞，二哥哥受苦甘心受。我则怕掉下一个树叶儿来呵我则怕倒打破您那头，长沙太守孙坚！怎么来早是非只为多开口。兄弟不可多言也。【雁儿落】往常我观云间乌兔走，今日个看地下蚍蜉斗。姜太公渭水河边执着钓钩，今日个轮到俺辕门外打鼻钮。俺在人矮檐下也。【得胜令】哥也更兀则这里怎敢不低头？似恁的几时得到摘星楼？别人去省部里标了名姓，哥也赤紧的俺县衙甲无甚解忧。但得个大小官职也罢。但得个知州，也是我不待屈不能勾。哎约！哎约！哎约屈的我冷汗便似浇流。刘、关、张弟兄三人，破一百万黄巾贼，临了在辕门外与别人打躬。我可甚么男儿得志秋！平身。可不早说。喏！报的元帅得知，吕布索战。我肚里疼了。哥也，走了马也。在那里？喏，我医元帅肚里疼也！你要医我的病，好个丑太医！你有甚么名方妙药，治我的病？你试说一遍，我试听咱。【夜行船】你可甚么一心分破帝王忧，听的道吕布索战，"哎约，我好肚里疼也！"你嘴碌都恰便似跌了弹的斑鸠，似鬼绰了你眼光胶粘住你口。你畅好是懦脏气十八路诸侯，你干请了皇家俸，你可是羞也那是不羞。我则道你是衡钢槅，呸，你原来是个蜡枪头！这厮好无理也。他说道我是蜡枪头，着软的扑冬就过去了，着硬的就卷回来了。小校，拿出去杀坏了者！理会的。似此呵怎了也？某乃曹参谋是也。催运粮草已回，来到元帅府门首也。左右接了马者，呀、呀、呀！玄德公，三将军为甚么来？参谋，张飞不知为何，冲撞着元帅，要斩张飞。参谋怎生救张飞一命可也好也？刀斧手且留人者！小校报复去，道有曹参谋下马了也。报的元帅得知，有曹参谋下马也。道有请。理会的。有请。元帅，坐帅府不易也。参谋，鞍马上劳神也。元帅，曾有甚么英雄好汉来么？没有。曾有桃园三士？甚么桃园三士？是刘、关、张弟兄三人。并无甚么刘、关、张。为何要杀坏张飞来？呸！哦，是那大眼汉无礼，他说大话："君子落在小儿彀。"他是君子，我是小儿。这个也不打紧。我一阵肚里疼，他来医我的病，他骂我做蜡枪头。我是个元帅，他骂我，因此上要杀坏了他也。俺不曾与吕布交战，先斩了一员上将，做的个于军不利。看小官之面，饶过张飞，可也好也？看着参谋的面皮，我饶了他。谢了元帅，小官的荐章，元帅曾见来么？若有荐章来时，我可用度了他也。着他一个个过来。小校唤过那姓刘的来。姓刘的将军过来。喏！小官刘备。大河里淌下卧单来，可知流被哩！我认的你是大树楼桑人也。你家里孤穷，织席编履，你卖草鞋，我穿了你一双草鞋，还不曾与你钞哩。靠后！唤过那姓张的来。张将军过来。喏！张飞。你是张飞？开了吊窗着他飞，可又飞不的！我认的你，你是涿州范阳人氏，你卖肉为生，烂头巾厨子出身，我曾问你买了副血脏吃来。靠后！踏了关某脚也！神道许了三牲，还不曾赛哩。喏！报的元帅得知，有吕布索战。元帅，吕布索战，怎生带张飞出去，可也好也？我与吕布交锋，着他弟兄三人跟我去，可那里用他好？元帅，与他每一个执事。看着参谋面皮，着他去，可则怕带累我。姓刘的，你是粮草大使；姓关的，你是粮草副使。元帅，我是甚么职事？你做个打阵将官掠阵使。元帅，张飞厮杀了一世，不知怎生是打阵将官掠阵使？你可又不省的，我当先杀了活的，剩下死的，你割他那鼻子耳朵来元帅府里献功来。我杀活的，你杀死的。我杀活的，你杀死的。我杀活的，你杀死的。我杀活的，你杀死的。你杀活的，我杀死的。呸！颠倒了我的也。张飞，此一去小心在意者。参谋你放心也。兄弟小心在意者。【尾声】你看我水磨鞭带合颏打绽那贼臣口，我这点钢枪抹挑皮吃一会生人肉。直杀的他马闲人乏珰的锣响军收。唱道道与那濯足家奴来，来和爷两个单挑斗。到来日不刺剌马打过交头，我着他绰见这个张飞扑碌碌着那嘶望风儿走。张飞去了也。刘备，你为粮草大使，就统领本部下人马，与吕布交战，走一遭去，小心在意者。得令。某统领本部下人马，与吕布交战，走一遭去。传令三军不惮劳，顶盔擐甲与披袍。两口龙泉扶社稷，一腔鲜血报皇朝。关云长，拨与你三千人马，你为粮草副使，则要你得胜而回者。得令。则今日与吕布相持厮杀，走一遭去。驱军校敢战相争，众将士显耀威风。统雄兵扬威耀武，传将令尽按军情。人人似爬山猛虎，个个如出海蛟龙。中军帐三军听令。擒贼将先建头功。参谋使紧守营寨，我领人马，与吕布交战，走一遭去。大小三军，听吾将令：到来日瘦马不得驰骤，破锣不得乱鸣，不许交头说话，不得语笑喧呼，三通鼓罢，拔寨而起，若少一个，都罚您去惜薪司里抬炭担。你知道了么？到来日大小军校逞挡搜，今朝一日统戈矛。若还两家对敌住，一齐下马打筋陡。交横十字地下滚，由他刀砍血直流。今世里随他杀了俺，那世里慢慢的报冤仇。刘、关、张去了也。左右将马来，我直至虎牢关下，看元帅与吕布交战，走一遭去。虎将排兵到阵前，锣鸣鼓响震天喧。孙坚元帅施英勇，必破奸臣吕奉先。楔子某孙坚是也。大小三军，摆开阵势，依着我，先摆个胡同阵。元帅，怎么叫做胡同阵？把这马军摆在一边，把步军摆在一边，中间里留一条大路，我若输了好跑。摆开阵势，尘土起处，吕布敢待来也。某乃吕布是也。领着本部下人马，与孙坚相持厮杀，走一遭去。大小三军，摆开阵势，兀那尘土起处，敢是孙坚来了也。你来者何人？你听者：吕奉先是你的爹爹。哦！风大，听不见。我是你爹爹。哦！风大，听不见。吕布是你爹爹。哦！你怎生是我爹爹？口退！你来者何人？元帅，他骂阵哩。你还他大着些。某乃长沙太守孙坚，是你孙子哩。你怎么不做大，怎么与他做孙子？（孙坚云）你那里知道，常赢了便好，若输了呵，拿住要杀，他便饶了，道："是我孙子哩！"他也杀了。我近不的他，走了罢，走、走、走！孙坚走了也。这厮合死，不往本阵中去，他落荒的走了也。有你走处，有我赶处，走到天涯，赶到海角，不问那里赶将去。走、走、走！被吕布杀的我魂灵儿也无了。近不的他，兀的一所密林，我入的这密林来，一棵枯树，我脱下这衣甲头盔来，拴在这树上，按孙武子兵书曰：是脱壳金蝉计。吕布赶将来，则道是我，搠上一戟，寸铁入木，九牛难拔，投到他拔出戟来，我走过芦沟桥去也。某乃吕布是也。孙坚与某交战，近不的某走了，某紧赶着，往这密林中去了。我入的这密林中来，兀的不是孙坚？着这厮吃我一戟。可怎生其尸不倒？哦，原来是脱壳金蝉计。他走了也。寸铁入木，九牛难拔，我拔出这戟来，将着这衣袍铠甲，去俺父亲跟前献功去。杨奉安在？（净杨奉上，云)则我是杨奉，厮杀全没用。每日跟元帅，阵前听将令。某乃杨奉是也。我正在帐房里吃饭，有元帅呼唤，不知有甚事。可早来到也。我自过去。（见科云)元帅呼唤杨奉，那厢使用？杨奉，我杀败孙坚也。走入这密林中，他用脱壳金蝉计，脱下他的衣袍铠甲走了也。你拿着这些衣袍铠甲，先去父亲跟前报功去。我将这败残军校，杀了便来也。你小心在意者。得令。军器丛中分外别，拿住孙坚马上挟。饶君便披三重铠，宝剑剁做两三截。我拿着孙坚太守的衣袍铠甲，元帅府里献功，走一遭去。来者何人？我是吕布手下八健将杨奉是也。我拿着的是孙坚的衣袍铠甲，将着元帅府里献功去也。将来与我！好说，你倒省气力也！你要我怎么与你？你真个不与我，我则一枪。老叔，你要时你拿了去罢，这衣袍铠甲，你拿便拿了去罢，你则通个名，显个姓，你是谁？我到元帅府里好回话去也。兀那厮，你听者：【仙吕】【赏花时】你那厮丁建阳身亡可也不驾车，去你那董卓跟前深唱喏。老叔，你去便去，通名显姓咱。我是您吕布的第三个爷爷。可知道吕布利害哩，他还有这么一个老子哩！你姓甚名谁？张飞可便是也。到来日儿出马可兀的搦您爹爹。你来你来。可怎么好？衣袍铠甲被他拿的去了。我也不敢久停久住，元帅府里回话那，走一遭去。第三折紫金冠，分三叉，红抹额，茜红霞。绛袍似烈火，雾锁绣团花。袋内弓弯如秋月，壶中箭插街钢铁。跨下南海赤征马宛，匣中宝剑常带血。声名扬四海，英勇战三杰。相貌无人比，文高武又绝。画戟横担定，威风气象别。某乃吕布是也。昨日孙坚与某交战，不到二十余合，近不的我，撞入密林，脱壳金蝉计走了也。某得了衣袍铠甲，着杨奉去俺父亲跟前献功去了，不见回话。小校关上看者，这其间敢待来也。见元帅回话去。可早来到也。不必报复，我自过去。元帅，祸事也！祸从何来？你将着衣袍铠甲献于俺父亲，他说什么来？我领着元帅将令，将着衣袍铠甲，正走中间，可可的撞着个大眼汉当住我。他说："你拿的是甚么东西？"我说："我是吕布手下八健将杨奉，我拿的是孙坚太守的衣甲头盔，我去元帅府里献功去也。"他说道："将来与我。"我说："不与你。"他说："你不与我，我则一枪。"唬的我那战。我说："老叔，你要便拿了去罢。"我就丢下，他拿了去也。是谁夺将去了？我问他来，我说："你通名显姓，你可姓甚名谁？"等我想，哦，想起来了。"丁建阳身亡不驾车。"哩！你怎么唱？他是这等唱来。"董卓眼前深唱喏。"可不好说的。是他说来，不干我事。他说甚么来？他说"我是吕布的第三小爷爷。"他怎生是我的爷爷？我还是第四个老子哩。"张飞可便是也。到来日儿出马搦您爹爹。"我可想起来了也。元帅，是张飞夺的去了也。颇奈张飞无礼，我和你往日无冤。近日无仇，你将衣袍铠甲夺的去了，又在某跟前称爷道字，更待干罢！下将战书去，单搦张飞与某相持厮杀，走一遭去。与我唤将李肃来者。理会的。李肃安在？胸中韬略运机筹，箭插寒星射斗牛。惟幄之中施巧计，坐间谈笑觅封侯。某乃李肃是也，今佐于吕泰先麾下，为八健将之职。十八般武艺，无有不拈，无有不会，寸铁在手，有万夫不当之勇。坐筹帷幄之中，决胜千里之外。每回临阵，无不干功。正在教场中操兵练士，元帅呼唤，不知有甚事，须索走一遭去，可早来到也。小校报复去，道有李肃来了也。理会的。喏！报的元帅得知，有李肃来了也。着他过来。理会的。过去。元帅呼唤李肃，那厢使用？且一壁有者。小校，与我唤将侯成来者。理会的。侯成安在？六韬三略显威风，排兵布阵统三军。驱兵领将施谋略，答报吾皇爵禄思。某八健将侯成是也，佐于吕布手下为将。正在教场中操兵练士，元帅呼唤，不知有甚事，须索走一遭去。可早来到也。小校报复去。道有侯戌来了也。理会的。喏！报的元帅得知，有侯成来了也。着他过来。理会的。着过去。元帅呼唤侯成，那厢使用？且一壁有者。小校，唤将李儒来者。理会的。李儒安在？深通武艺显英豪，出马交锋杀气高。阵前敢与敌兵战，忘生舍死见功劳。某八健将李儒是也，佐于吕奉先麾下为将，某深通兵书，广知战策，每回临阵，无不干功。正在帐中演习韬略之书，元帅呼唤，不知有甚事，须索走一遭去。可早来到也。小校报复去，道有李儒来了也。理会的。喏！报的元帅得知，有李儒来了也。着他过来。理会的。着过去。元帅呼唤俺八健将，有何将令？且一壁有者。小校与我唤将高顺来者。理会的。高顺安在？三十男儿鬓未斑，好将英勇展江山。马前自有封侯剑，何用区区笔砚间。某乃高顺是也，佐于吕布手下为八健将之职。正在教场中操兵练士，今有元帅呼唤，不知有甚事，须索走一遭去。可早来到也。小校报复去，道有高顺来了也。理会的。喏！报的元帅得知，有高顺来了也。着他过来。理会的。着过去。元帅，呼唤某那厢使用？且一壁有者。小校唤将何蒙来者。理会的。何蒙安在？英雄大将有声名，南征北讨苦相争。博得青史标名姓，图像麒麟第一人。某乃何蒙是也，十八般武艺，无有不拈，无有不会，寸铁在手，有万夫不当之勇，佐于吕布麾下为将。元帅呼唤，不知有甚事，须索见元帅去。可早来到也。小校报复去，道有何蒙来了也。理会的。喏！报得元帅得知，有何蒙来了也。着他过来。理会的。着过去。元帅呼唤何蒙，那厢使用？你且一壁有者。小校唤将陈廉来者。理会的。陈廉安在？武艺精熟智量能，排兵布阵显威风。坐筹惟幄真壮士，决胜千里定输赢。某乃大将陈廉是也。因某威风赳赳，状貌堂堂，正在教场中操兵练士，元帅呼唤，不知有甚事，须索走一遭去。可早来到也。小校报复去，道有陈廉来了也。理会的。喏！报的元帅得知，有陈廉来了也。着他过来。理会的。着过去。元帅呼唤小将，那厢使用？且一壁有者。小校与我唤将韩先来者。理会的。韩先安在？幼小曾将武艺习，南征北讨惯相持。临军望尘知敌数，对垒嗅土识兵机。某乃韩先是也，佐于吕布麾下为八健将。今有元帅呼唤，不知有甚事，须索走一遭去。可早来到也。小校报复去，道有韩先来了也。理会的。喏！报的元帅得知，有韩先来了也。着他过来。理会的。着过去。元帅呼唤韩先，有何将令也？唤您来别无甚事，只因昨日孙坚与某交战，近不的某，脱壳金蝉计走了。某着杨奉将着孙坚的衣袍铠甲，去我父亲跟前献功去，不期被张飞夺的去了，又在某跟前称爷道字，更待干罢！李肃、侯成，拨与你三千人马，你为前哨，与张飞相持厮杀去。小心在意者。得令。奉元帅将令，领三千人马，与刘、关、张相持厮杀，走一遭去。到来日荡散征尘杀气开，阵云队里显英才。鸣锣击鼓惊天地，征人战马践尘埃。傍牌遮箭鱼鳞砌，硬弩雕弓密密排。轻舒捉将挟人手，放心我生擒贼寇献功来。奉元帅将令，领三千人马，与刘、关、张相持厮杀，走一遭去。炮响催军起大营，人人奋勇显英雄。人如越岭爬山虎，马似翻江出水龙。弓弩箭簇如流水，枪刀剑戟若寒冰。拿住三军亲杀坏，方显男儿建大功。李儒、高顺，拨与你三千人马，截杀刘关张去。小心在意者。得令。统领本部下人马，与刘、关、张交战，走一遭去。大小三军，听吾将令。到来日东西列左军右军，前后摆合后先锋。鸦翎般蹬天硬弩，秋月般拽满雕弓。斩上将汤浇瑞雪，杀敌兵风卷残云。托赖着真天子百灵咸助，大将军八面威风。则今日领三千人马，与刘、关、张弟兄三人相持厮杀，走一遭去。忙传将令便长行，赏罚直正要公平。甲光灿灿如流水，枪刀闪烁苦寒冰。人似南山白额虎，马如北海赤须龙。两阵交锋分胜败，班师得胜献头功。何蒙、陈廉，拨与你三千人马，与刘、关、张交战，小心在意者。得令。奉元帅将令，领三千人马，与刘、关、张相持厮杀，走一遭去。大小三军，听吾将令。到来日出马当先临阵中，施逞武艺显威风。扫荡征尘干戈息，试看今番建大功。得令。领三千人马，与刘关张相持厮杀，走一遭去。大小三军，听吾将令。到来日百万雄兵出帝都，齐排队伍列征夫。银盔灿灿红缨舞，金甲辉辉衬战服。撞阵冲围能取胜，安营下寨善埋伏。敌军拍马闻风走，永保皇图显智谋。韩先、杨泰，拔与你三千人马，擒拿刘、关、张，小心在意者。得令。奉元帅将令，领兵擒拿刘关张，走一遭去。大小三军，听吾将令。鼓响锣鸣军将排，行云霭霭绣旗开。散散金花冲阵角，腾腾杀气罩贤才。马如北海蛟出水，人似南山虎下崖。军将未知多共少，舍死忘生战敌来。得令。奉元帅将令，领着人马，趁打哄耍耍子儿，走一遭去来。大小三军．听吾将令。到来日统领雄兵不可迟，营里先拣好马骑。若还野外安营寨，则偷人家肥草鸡。众将都去了也。某亲率三军，擒拿张飞，走一遭去。大小三军，听吾将令。到来日颇奈你个环眼张飞，怎将我小觑低微。你骂我三姓家奴，你不是关张刘备。不答话来回便战，垓心内比并个高低。轻舒我这挟人手段，活拿你个莽撞张飞。某乃曹参谋是也。孙坚元帅领三将军张飞，与吕布相持去了，未知输赢。小校辕门首觑者，元帅来时，报复我知道。夹着无鞍马，两脚走如飞。正是鞭敲金镫响，我可甚人唱凯歌回。某乃孙坚是也。提起来惶恐，昨日着吕布杀的我魂不附体，早是我脱壳金蝉计走了，别人都不知道，则有张飞知道。我说我赢了，谁敢说甚么？来到了也。小校报复去，说元帅得胜回营也。理会的。喏！报的参谋知道，元帅得胜回营也。道有请。理会的。元帅有请。元帅鞍马上劳神也。参谋，剑甲在身，不能施礼了。吕布安在？吕布那厮不合死，我本待要活拿过来。他系着一条多年的旧带殢烂了，他挣断皮条走了。张飞安在？张飞这早晚敢着马鳷死了。嗨！可怎了也？玄德公放心，张飞回来了。小校辕门首看着，若来时，报复我知道。理会的。小校，将着衣袍铠甲收的牢者。元帅府里白那厮个谎云。【中吕】【粉蝶儿】又不敢东转西移，守着那甲杖库也不似这般费心劳力，将元帅那护身符在意收者。猛然间，才听罢，三通鼓擂，猛可里观窥，我看那孙太守气也那不气。【醉春风】恼的我恶向胆边生，不由我怒从心上起。我不恼他别，自从那早晨间打躬到日平西。孙坚那里取这个礼，礼！道不的个千战千赢、百发百中，他则落的一人一骑。小校报复去，张飞来了也。理会的。喏！张飞来了也。元帅，你听的说么？张飞回来了也。你这厮，你眼花，敢错认了他，敢不是他？着他过来。过去。三叔恕罪。你昨日见我和吕布厮杀来么？元帅，好厮杀，好厮杀！怎么好厮杀？张飞，元帅与吕布好相持么？好厮杀不好厮杀，那军前有两句言语，是说的好。人都说甚么来？他道"人中吕布，马中赤兔。"一个好吕布也！元帅，你听的说么？说道一个好吕布哩！参谋。吕布虽好，也则是他一人。敢问我可如何？元帅你也好。元帅怎生也好？也好也者，呼为好也，好之极好。张飞，那吕布怎生好？穿甚么衣袍？披甚么铠甲？戴甚么头盔？骑甚么鞍马？使甚么兵器？怎生打扮？你说与参谋试听者。我先说了吕布，后敷演元帅也。【迎仙客】吕布那三叉紫金冠上翎插着那雉鸡，他那百花袍铠是唐猊。那一匹冲阵马远观恰便似火炭赤。他怎么与我厮杀？使甚么兵器来？垓心里马驮着人，鞍心里手掿定戟。我看来，那厮力怯胆薄也。觑了他英勇神威，那吕布似一员神将。可是那一员神将？恰便似托搭李天王下兜率临凡世。这个是吕布了。我可怎生威严摆布，披袍擐甲？我戎装擐带，结束威风，骑甚么鞍马？使甚么兵器？老三，你卖弄的好了，打酒请你。元帅与吕布怎生交战来？你试说一遍咱。元帅，你也狠好。厮杀哩！说个狠，可不道无毒不丈夫。【红绣鞋】见元帅恶狠狠手执着兵器，可也古怪，我刚披挂了，我那会儿恼，不知从那里来。见元帅不邓邓气吐虹蜺。元帅，你也似一员神将。我似那一员神将？恰便似护法诸天可便立在门旗。护法诸天？立在门旗？我恰好不会动手也。元帅昨日厮杀处，张飞眼花，不曾见元帅甚么披挂。元帅你那虎筋绦你勒来也那不曾勒？我系着来。龙鳞铠你披来也那不曾披？我披着来。则你那顶风翅盔戴来也那不曾戴者？张飞，你说俺两家在虎牢关下，怎生排兵布阵，呐喊摇旗。三将军，你说与参谋听波！那壁厢吕布出马，俺元帅临阵，怎生与吕布相持来？听张飞慢慢的说一遍咱。【石榴花】则听的数声寒角一似老龙悲，扑冬冬的征鼙鼓响似震天雷。你可瞧见我那一会儿传令，怎么支拨人马来？马军步军鞭梢一点雁行齐，各排着阵势，呐喊摇旗。吕布出马，教我就敌住他了。则见吕温侯勒马垓心内，来、来、来不怕死的与吾两个相持。见元帅你不剌刺纵马到垓心内，您两个不答话便相持。那一会恼哩，答甚么话！恨不的一刀抓了他首级哩。看来那厢也慌了。【斗鹌鹑】元帅闪霍霍刀晃动银盖朱缨，吕温侯赤力力戟摆动那金钱豹尾。早则还是我的刀哩，才敌住他的戟，第二个也输在他手里了。元帅将刀刃斜钐。那吕布见刀来，出的躲来。他将那戟尖戟尖来便刺。俺两个揪住袍，攥住带，就交成一团，打做一块。怎么肯放了他，饶了他？饶蝎子的娘哩！你两个一来一往一上一下有似飞。见元帅打闹哩。一个道："休来赶，休来赶！"你可暗暗的私奔。那吕布道："住者！"脑背后高声可便叫起。参谋使，你可不曾见那厮杀，两匹马滚在一处，我要下马出恭，百忙里拴了个关门镫绊住脚，急的我要不的。他叫我做甚么来？【上小楼】元帅将那脖騣枕者，吕温侯将龙驹不勒。我则见二马相交，嘴尾相衔，不曾相离。见元帅你，打闹里，先撞入林中躲避。是村里。是林里。是村里。我觅凉浆吃去来。是林里。见放着孤桩上是你脱身之计。这厮怎么瞧见来？你不知道，都是我那匹马恋槽，把我就掉的走了，着我怎么扯的住呢？你可在那里来？【幺篇】恰离了军阵中，早来到林琅里。可又早解开擐带，松开戎装，脱下征衣。吕温侯他纵玉勒，再赶到，十里田地。这个是我使的计来。你那计，厮杀不到两三合脱的赤条条的。这厮好无礼也，着言语讥讽我。你是一个掠阵使，别人都报了功也，你这早晚才来，你有什么功劳？张飞有功劳来。有什么功劳来？【满庭芳】昨宵晚夕，长空淡淡，凉月辉辉，张屯来往巡绰拿住个奸细，手中将着几件东西。莫不是两事家使的枪刀剑戟么？也不是两事家使的枪刀剑戟。可是甚么那？左右将来！那一个诸侯王的这衣甲头盔。哎哟，嗨！一个好先生，买命算卦，说我不合破财，果然今日还送将来了。唬的他一个呆痴的。元帅你不道来，快将你那儿郎准备。这衣袍铠甲，被别人夺将去了。这的是你那人和着凯歌回。参谋使，你不知道，这厮无礼。我将这衣袍铠甲，脱在树上，我是脱壳金蝉计来。我这里面安排着陷马坑。绊马索，要拿吕布，这厮破了我的计。拿出去，与我杀坏了者！住、住、住！元帅看小官之面，饶过张飞者。断然饶不的。喏！报的元帅得知，有吕布索战。我肚里又疼起来了。他搦谁哩？住、住、住！他不搦元帅，单搦他第三个爷爷哩。我若是说一句话，我这嘴上就生碗采大个疔疮。是张飞说来。三叔，你发付他去，不干我事。我敢去，我敢去！【耍孩儿】我道来我道来。不是我说强嘴说强嘴，则我这点钢枪分付在那厮鼻凹里。遮截架解难投奔，则我这刺搠签创枪法疾。我是个好厮杀的天魔祟，从虎者应无善兽，好斗者必遇强敌。玄德公，您弟兄三人，若破了吕布。自有加官赐赏也。参谋。你放心也。俺弟兄三人，同破吕布走一遭去。【尾声】说与那交辽王吕奉先。正撞见英雄张翼德。跨下这匹豹月乌，不剌刺便荡番赤兔追风骑。则我这丈八矛，咭叮生扛折那厮方天画杆戟。刘关张去了也。他弟兄三人，必然破了吕布。元帅，俺与他压着阵，看他弟兄三人，与吕布交锋，走一遭去。款纵乌骓豹月奔，长枪阔剑定江山。刘备关张施勇跃，三人喊杀虎牢关。楔子其乃吕布是也，领着本部下人马，与张飞相持厮杀。走一遭去。大小三军，排开阵势者。尘土起处。张飞敢待来也。某乃张飞是也，与吕布交战，走一遭去。来者何人？某乃吕布是也。你来者何人？某乃张飞是也。兀那张飞，你将我衣袍铠甲夺的去了，又在我跟前称爷道字，量你到的那里！操鼓天！住者！张飞，我和你小歇一小歇。兀那家奴，我放你小歇去。张飞，你往那里去也？家奴告小歇哩。兄弟。你不知他靴尖点地，有九牛二虎之力。休要放他小歇。口退！家奴，住者！环眼汉，要战便战，不战便罢。你叫怎的？我喊叫三声，有九牛二虎之力也。这环眼汉是强。操鼓来！【仙吕】【赏花时】不是张飞夸大口，某仗方天戟，要夺取江山。量你到的那里也。则你那方天戟难敌丈八矛。三兄弟放心看，某与吕布交战咱。大哥哥双股剑冷飕飕。家奴少走，吃吾一刀！二哥哥三停刀便在手。他三人十分英勇，某近不的他，拨回马逃命，走走走！家奴走了也！二位哥哥放心，我可直赶上吕温侯。二兄弟，俺不问那里，赶吕布去来。第四折一统山河帝业昌，文臣武将尽忠良。八方拜表朝金阙，万国来朝赞圣皇。某乃河北冀王袁绍是也。今有太守孙坚，与吕布交战，大败亏输。因有曹操青州催运粮草去，路打德州平原县经过，举荐刘关张弟兄为将，直至虎牢关下，与吕布相持厮杀去了。今有飞报前来，得胜班师。奉圣人的命，着某在此元帅府加官赐赏。令人，门首觑者，曹参谋来时，报复我知道。理会的。将军贺凯敲金镫，得胜班师到许都。某曹孟德是也。今有刘、关、张弟兄三人，到于虎牢关下，战退吕布，得胜回还。某已奏知，圣人大喜。今在此元帅府加宫赐赏。可早来到也。小校报复去，道有曹参谋在于门首。理会的。报的元帅得知，有曹参谋在于门首。道有请。有请。元帅，谁想刘、关、张果然战退了吕布也。曹参谋，此一件大功，皆是圣人齐天洪福，二赖参谋举荐之能。今日刘、关、张战退吕布，真乃栋梁之才也。某奉圣人的命，在此元帅府加官赐赏。小校门首觑者，刘关张三个将军下马呵，报复我知道。理会的。两个兄弟。今日托圣皇洪福齐天，得胜回还也。哥哥，想十八路诸侯，不曾得吕布半根儿折箭，谁想被俺杀的他大败亏输也。二位哥哥，此一番征战，若不是俺弟兄三人战退吕布，岂有今日也呵！【正宫】【端正好】今日个奉圣敕战温侯，驱士马擒贼将，俺弟兄每尽忠尽志气昂昂。三兄弟今日战退吕布，肃靖边关，俺保社稷之坚固，立家邦之永昌，方显大将之能也。俺将这汉朝社稷重开创，显耀处八面威风像。凭着兄弟战阵有勇，拒敌当先，今击破吕布，真乃世之虎将也。【滚绣球】则这个张翼德性气刚，俺二兄弟云长，勇烈刚强也。更和这关云长武艺强。这一场征战，皆托二兄弟之威也。若不是刘玄德一冲一撞，俺端的逞英雄恶战在杀场。那吕布恃强独霸，搅扰中原，威镇于虎牢关下，仗八健将之勇猛，谁想今日大败亏输，力不能敌也。逼的个吕温侯逃命荒，八健将已中伤，杀的那败残军尽皆失丧。俺杀的那吕温侯倒戈卸甲，血染黄沙。这场大战，非同小可也。恰便似卧麻般撇漾了些剑戟刀枪。杀的他冠斜獬豸将军败，血染征袍马带伤。四海名扬。可早来到辕门首也。左右接了马者。小校报复去，道有刘、关、张弟兄三人，得胜而回也。报的元帅得知，有刘关张弟兄三人，得胜而回也。道有请。理会的。有请。元帅，想刘备才德俱薄，兵微将寡，托赖圣人洪福、元帅之威，方得战退吕布也。据玄德公声播寰区，名传海字，得胜英杰，才超俊士，况其二弟相扶，譬如猛虎，加之羽翼。因贼子反乱中原，四海之民，受其残暴，杀败十八路诸侯，拱手而伏，无能拒御。谁想三位将军，到于牢关，汗马之劳，战退了吕布，以解圣主之忧，救苍生涂炭之苦。今主上大喜，命某在此帅府，封官赐赏。这一场非同小可也。三位将军。勇于一战。温侯大败，余兵尽皆残灭。一赖圣恩洪福，二托将军之威也。【倘秀才】托赖着圣明工宽洪大量，二来是十八路诸侯伎俩。因此上耀武扬威托上苍。此一场上答天心，下合人意，以此上剿除贼众也。这的是天心顺，国荣吕，平除了寇党。您弟兄三人，在那虎牢关，怎生角声助战，画鼓添威，排兵布阵，调遣三军，战退温侯，剿除贼党，有劳三将略说一遍咱。末云试听张飞说一遍咱。【脱布衫】虎牢关排军校杀气飘扬，鸣金鼓声震穹苍。门旗开处，玄德公使的是那一般兵器？大哥哥双股剑实难措手，云长公用那一般器械来？二哥哥三停刀怎生遮当。三将军你那枪到处人人失命，个个皆亡也。【小梁州】张飞我跃马横担丈八枪，舞梨花搅海翻江。吕布可怎生对敌来？吕温侯方天画戟怎提防，杀的他无归向。今日个一阵定兴亡。今日个肃静海宇，保祚山河，道泰歌谣，黎民乐业也。【幺篇】今日个中原清静升平像，保山河臣宰贤良。您弟兄三人，有如此大功，正当食君之禄也。怎消的禄位迁，加俺为边庭将。今日共享太平之福也。端的是太平之世，愿圣寿水无疆。曹参谋并刘、关、张望阙跪者，听圣人的命：因董卓独霸专权，仗吕布虎视中原。十万兵扬威耀武，八健将勇敢当先。威镇在虎牢关下，一心谋汉室山川。曹参谋催粮举将，刘关张立国安邦。凭骁勇战退吕布，奉君命极品升迁。曹操加你为左丞相之职，整朝纲执掌兵权。封刘备为越殿襄王之位，享天恩每听皇宣。关云长加你为荡寇将军之职，真义勇文武双全。张飞加你为车骑将军之职，万人称四海名传。赐御酒群臣庆贺，金銮殿大设华筵。齐祝赞千千载皇都永固，万万年圣寿齐天。题目辕门外单气张飞正名虎罕关三战吕布 
观藏冰::唐代：张汇::寒气方穷律，阴精正结冰。体坚风带壮，影素月临凝。冬赋凌人掌，春期命妇升。凿来壶色彻，纳处镜光澄。鲁史曾留问，豳诗旧见称。同观里射享，王道颂还兴。
送吕太史侍亲还桂林::明代：尹台::华省仙裾此暂分，重闱綵服曳烟氛。相将杖履随黄叶，宁复川原感白云。计日湘鱼供美馔，何时衡雁寄高文。南归我动九疑兴，早晚招君鸾鹤群。
卜算子 古琴一张，弦摧徽坏，心焉伤之，为谱此调::当代：汤国梨::三尺旧焦桐，弦断难为语。抚遍冰徽玉指凉，目断飞鸿去。望里见斜阳，还照清秋路。鸳梦池塘翠叶干，记得花深处。
秋夕袁太守招集衙斋::明代：谋堚::宵无郡事有闲情，为问山经几日成。石榻澹云孤客梦，帘栊疏雨一官清。灯明草阁惊虫响，烟逼茶铛阻鹤行。向说匡家秋不尽，满檐寒瀑漱松声。
南昌道中::宋代：释晓莹::东游心渺渺，趼足步迟迟。马驿黄茅路，人家白竹篱。归云横断岭，落日映荒陂。何地可容足，长哦招隐诗。
送陈壮甫税使归金陵::宋代：仇远::征商廉干不言钱，异事同寮又一年。美誉正香金濑曲，归心已在冶城边。家传簪笏青溪谱，风送旌旗上水船。小草相依行有日，莫须掺别重凄然。
人日寄林颖叔::清代：翁时稚::人日题诗句懒裁，草堂萧瑟向江开。忍将书剑风尘老，但觉星霜鬓发催。山水有缘还蜡屐，莺花无恙又衔杯。定知放鹤林和靖，载酒亭皋独访梅。
西园赋赠徐六公子用陈侍讲韵::明代：严嵩::幽人宴息在林园，不信城闉车马繁。镜里芙蓉临玉沼，烟中楼阁俯青原。荒台凤去云俱寂，茂苑莺啼日自喧。合有神仙来此地，时占紫气候前轩。
偈颂一百六十首::宋代：释宗杲::百杂碎，没缝罅。明眼衲僧，盲聋瘖哑，金刚水际藏知，非非想天走马。
杂咏廿二首 其十四::当代：添雪斋::倾城梦欲低，影与光无限。隐约夜来香，风中之苦楝。
桃花 其二::明代：陈献章::山中儿女不知秦，无赖渔郎最恼人。溪上桃花君莫种，东风不贷武陵津。
胡寅谷内弟善饮赠以酒券以诗见报即和原韵::清代：张仁黼::东京擅风节，俊及与顾厨。降而毕阮辈，烂醉卧酒垆。文藻奚足贵，彩禽尾毕逋。尔我道义洽，促膝爱蘧庐。高谭揖管葛，论文薄三苏。精研治民术，平衡披王符。嬉今而骂古，腐儒有何辜。华颠嫚如昨，霜雪洒头颅。君方谢秉铎，我久滞瀛壶。君文涵万有，我智辨之无。性只分狂狷，才亦判腴枯。君抚宓子琴，我啖乐正餔。我歌君且舞，轩乎其鼚乎。楚些慨以慷，妃豨和噫恶。
送周布政还河南::明代：李昌祺::出镇名藩重，来朝异眷隆。残年将欲尽，知己忽相逢。泥淖梁园雨，埃尘艮岳风。旬宣如有暇，烦吊宋遗宫。
暮春有感::明代：瞿佑::美人不见已连朝，况值春残景寂寥。力不禁风红芍药，声偏宜雨碧芭蕉。寻常路隔疑春树，万一书来候晚潮。况是频频移带眼，沈郎不复旧时腰。
正月五日访王韦轩知府东坞真诏道中::宋代：陈著::晴光欲雪做新元，访旧西来第一番。十五里行千曲路，两三处见数家村。山培浮土为田肉，涧束湍流有石痕。安稳不知危世事，更从何处觅桃源。
霜天晓角 枫桥夜泊::清代：郑文焯::风镫乱叶。蛩响和愁叠。直道千山飞雨，开帘见，满江月。空澈。帆影绝。荻湾秋载雪。鸥外一星渔火，红不到、画阑缺。
寒日登宝积山与客谈宋南渡事怀古有作::清代：李嶟端::愁云万叠锁层峰，石径犹疑战马踪。南渡衣冠惭小国，北人臣妾视高宗。金缯不惜抛流水，社稷何曾复故封。登眺枉为韩岳恨，夕阳寒寺一声钟。
偕王章甫陈公弼登黄鹤楼 其一::明代：袁宏道::江流千顷蹙云烟，楼阁虽高不似前。画板朱檐遮取尽，争教容纳好山川。
题画呈梁观::明代：王邦畿::大暑当时局蹐居，故人持画索新书。溪边最爱个亭子，置我其中便自如。
海上用兵次萧申之韵五首 其五::明代：童冀::天网开三面，民生亦少瘳。釜鱼方假息，柙虎尚遗忧。海曲闻休戍，淮南会寝谋。伏波何见晚，甘作贾胡留。
家有小园比他处果蓏倍登或问郑子何术致此告::宋代：郑刚中::吾闻县官渔海鱼不出，捐以予民鱼乃复。天之生物岂无意，殆欲怜贫补不足。吾家元无二顷田，卒岁何人分半菽。小园自幸有馀地，背负经书力锄斸。年来种植类橐驼，随手高低便新绿。魁然反芋塞区肥，无数桃梅压枝熟。既收弄暖开须麦，又摘多穰过拳粟。虽无蓄积累瓶盎，采摄犹能饫肠腹。天於此圃非偶然，坐作山居野人禄。
偈颂七十八首::宋代：释正觉::十五日已前，有口说不得。十五日已后，无心却自然。正当十五日，云笼无缝襖，花笑不萌枝。
石桥::宋代：章凭::昔闻天台山，方广寺尤胜。石梁元自成，茶花随所应。见此绝世踪，嗟我拘三乘。更听寒泉声，不独发清兴。
却寄 其二::明代：李贽::持钵来归不坐禅，遥闻高论却潸然。如今男子知多少，尽道官高即是仙。
东山寄怀南海裴伯谦县令二首 其二::清代：丘逢甲::横流无地可安居，身愧王尼尚有车。残月啼鹃家国泪，断云归雁友朋书。论交四海心犹热，独立三边愿已虚。为语修龄益愁索，故人仁祖近何如？
閒居二首 其二::当代：余菊庵::处顺故无系，贫居事亦幽。抚床儿学步，得句客能酬。画境山川秀，书城岁月悠。知难营一饱，耻恶不相谋。
送何绛适楚::明代：王邦畿::荷叶如箕任簸扬，明珠成雨落池塘。江陵日暮歌声起，且为停车问楚狂。
莼羹歌::明代：李流芳::怪我生长居江东，不识江东莼菜美。今年四月来西湖，西湖莼生满湖水。朝朝暮暮来采莼，西湖城中无一人。西湖莼菜萧山卖，千担万担湘湖滨。吾友数人偏好事，时呼轻舠致此味。柔花嫩叶出水新，小摘轻淹杂生气。微施姜桂犹清真，未下盐豉已高贵。吾家平头解烹煮，间出新意殊可喜。一朝能作千里羹，顿使吾徒摇食指。琉璃碗成碧玉光，五味纷错生馨香。出盘四座已叹息，举箸不敢争先尝。浅斟细嚼意未足，指点杯盘恋余馥。但知脆滑利齿牙，不觉清虚累口腹。血肉腥臊草木苦，此味超然离品目。京师黄芽软似酥，家园燕笋白于玉。差堪与汝为执友，菁根杞苗皆臣仆。君不见区区芋魁亦遭遇，西湖莼生人不顾。季鹰之后有吾徒，此物千年免沈锢。君为我饮我作歌，得此十斗不足多。世人耳食不贵近，更须远挹湖湘波。
高士咏·南郭子綦::唐代：吴筠::子綦方隐几，冥寂久灰心。悟来应颜游，清义杳何深。含响尽天籁，有言同鷇音。是非不足辩，安用劳神襟。
湖上杂诗（二十首选一）::清代：袁枚::凤岭高登演武台，排衙石上大风来。钱王英武康王弱，一样江山两样才。
奉送马一浮先生入蜀讲学1939.2::近代：缪钺::山城三月道相亲，岁晚临歧意未伸。亡礼久嗟车弃辅，惊心真见海扬尘。寒凝粤徼荒途远，气转巴山万卉春。绝学兴衰一身系，他年鹿洞即峨岷。
铜陵阻风 其一::宋代：王十朋::两年官绝塞，万里下瞿唐。秋浦浪方息，铜陵风又狂。五松人忆白，双竹句思黄。今夜舟中月，中秋何处光。
潼关::清代：成书::邃岸天高涧道隤，连云战垒列崔嵬。黄河一曲环城去，华岳三峰劈面来。练卒骨寒桃塞月，尚书血碧柿园苔。覆车千载真同辙，降虏捐躯尽可哀。
京师大雾，赋律一篇::当代：伯昏子::都门迩犹远，渺渺在迷离。鸟尽烟馀墨，林韬蜃有噫。又逢飘黄叶，谁为扫丹墀。雺气愁千叠，日光借几枝。霜侵瘤干冷，节变蠢虫移。临牖观云物，祲祥安可知。
送邹石可出守襄阳三首 其三::明代：郭之奇::近说襄阳地，古今人事分。习池当祖道，羊石但征云。岘泪馀初迹，䍦歌失旧闻。俟君盘错见，山水未离群。
清绝::宋代：舒岳祥::道人清绝在中宵，清绝因何生寂寥。最爱读书窗外雨，数声残剩过芭蕉。
题墨竹::元代：马臻::拂云标格岁寒心，墨色分阴重又轻。不似渭川千亩绿，只和风雨作秋声。
西江月·令节无过七夕::宋代：郭应祥::令节无过七夕，今年已隔三宵。奔驰五百里而遥。行止非人所料。月入尊罍楚楚，风生襟袖飘飘。不须抵死殢河桥。对月临风一笑。
偈颂七十六首::宋代：释师观::六月炎炎如火聚，就中自有清凉处。犀牛扇子谩相随，头角峥嵘谁敢觑。
锦堂春 又题《兰笙集》::清代：翁瑞恩::鸟报檐前晴好，人看陌上春还。娑罗花发题新句，佳景在壶天。蕉叶偶书锦字，兰馐恰敞华筵。红牙谱出千秋岁，月又正团圆。
西崦人家::宋代：李复::处阴体和痾，居高地多风。结庐西崦间，温情适炎冬。长杨带疏篱，绿畦分西东。门前涧水流，系柳横桥通。汲浅泉更甘，种沃年长丰。生理左右足，家有百岁翁。乃知淳朴全，能完造化功。何必济渌河，晏寝玄华宫。
秋晚::清代：弘历::岩岚谷籁清秋晚，西舂半隐云标巘。旌门射罢适馀閒，帷宫何必逊林苑。窗虚几净堪逍遥，灯明千幕无喧嚣。年年武帐浑如旧，怃然忽念前春朝。我是逭愁游塞上，翻教即景生恨怅。峣峰偏解惹人愁，火迫丹枫缬远嶂。
再叠前韵答蒋侍御 其二::明代：黄廷用::一声过雁涵云影，指点长江江上峰。莫苦病魔寻药去，且乘酒兴对花浓。汉朝霜简推公雅，晋代风流说仲容。月下归来清梦绕，与君长乐听疏钟。
寄道夫三首 其三::宋代：释德洪::昭默老禅最高遁，孤风闻说不容攀。烦君倒用彭泽印，折简招之应出山。
送孙公素机宜书记赴太原刘龙图之辟::宋代：强至::夕楼清啸却妖氛，越石并州晋史云。威望裔孙行破敌，美名才子去从军。关榆碍马阴初合，塞草迎人绿自薰。幕下清吟消日月，樽前壮略起风云。寻常喜论兵民策，尺寸羞铭将吏勋。顷岁金门同献赋，平时玉帐暂论文。早传尺素频来魏，莫待飞鸿晚过汾。谁问何官一书记，十年阃制自当分。
又和久雨::宋代：韦骧::继月霖霪势不停，淙淙高屋似翻瓴。气昏亭阁迷仙境，云闇山川掩画屏。垄麦潜忧化蛾白，溪荷遥想没钱青。占晴问蔡师前语，罄折恭于奉鼎扃。
鄠郊别墅寄所知::唐代：温庭筠::持颐望平绿，万景集所思。南塘遇新雨，百草生容姿。幽鸟不相识，美人如何期。徒然委摇荡，惆怅春风时。
丁卯秋旋里观菊 其一 ::当代：何永沂::七十年差二十年，黄花会盛恨无缘。东篱独步思尘劫，雨冷香凄泪泫然。
忆江南 其五::当代：王蛰堪::嘉绒女，一曲最难忘。雕下四围环翠巘，山前一线是金江。能不醉仙乡。
次韵王仲达龙图::宋代：刘摰::常慕诗之学，今逢将者才。讽吟真嘬炙，畏默若衔枚。天地秋风老，江湖醉梦回。韶英方合奏，难使击辕陪。
秋夜二章 其一::清代：姚燮::凉云展微碧，河月西南横。飞鸿避肃气，递响来高城。开门步平陌，露草光渟渟。枯萚忽风旋，乱萤如散星。延景追往悦，敛象归至冥。谁使向凄莫，百感纷与迎。
李粹伯命赋枕流已读佳篇不容著语戏书二伽陀问之 其一::宋代：曾协::六尺玲珑日日开，个中那解著纤埃。主人无耳谁求洗，试问声从何处来。
菩萨蛮（次刘郎中赏花韵）::宋代：舒亶::朱帘乍卷层烟起。露华深浅初疑洗。困倚玉阑风。绮罗知几重。向人如有意。不醉何时醉。便得一枝红。犹胜两鬓空。
书喜::宋代：陆游::堪笑龟堂老更顽，天教白发看青山。家居禹庙兰亭路，诗在林逋魏野间。略计未尝三日醒，细推犹得半生闲。今年况展南湖面，朝借樵风暮可还。
凫愁岭::清代：姚燮::危峰伸佛臂，坦掌高及天。既坦复斜耸，似秉重台莲。昨行望眙𥈭，今喜升其巅。皂日凝槲阴，射袂流暧烟。烟底猎猎声，辨为下山鸢。在鸢去此山，固犹千寻悬。焉知对面峰，苍峻倍逾前。岂无峰上人，笑我尚重渊。高境安有穷，退葸诚堪怜。便鼓精力强，去者已居先。缚履猛求进，云来拒吾肩。轵径布铦石，懦沙裹为棉。又防戒慎疏，祸遭中路颠。碧落无近期，曷由遘上仙？
春日杂兴::清代：多隆阿::物性宜探索，閒从静里求。风和知燕喜，雨暴替花愁。冈凸沙旋走，田凹水聚流。友人云树隔，怅望意悠悠。
真州绝句::清代：王士祯::江干多是钓人居，柳陌菱塘一带疏。好是日斜风定后，半江红树卖鲈鱼。
消夏杂咏六首 其四 看竹::清代：牛焘::山村一带竹檀栾，风雨萧疏入夏寒。蒲幅潇湘移不得，隔林遥借绿阴看。
水调歌头·题遁盦集古印存初集1917::清代：况周颐::𢧿印癖秦汉，爱古信情多。薄今亦近于隘，胡不并搜罗。近自丁黄而降，几辈标奇骋秘，遗绪接文阿。委竟源斯在，吾赵即先河。拓芝泥，纡爱绶，𢳀重挲。精力各有独到，争忍付消磨。六百年来高矩，十二时中清课，针度妙无过。解意西泠月，相伴坐烟萝。
议狱诗 其八::明代：皇甫汸::南睢重骨立，太甲本思庸。孟明岂不念，秦穆霸西戎。井田与封建，赫赫垂镐丰。唐明失懿矩，效此肉刑同。安得缇萦氏，千载鼓芳风。应有鸡鸣调，垂仁汉牍中。
和张统贯之同年::宋代：范纯仁::同榜同僚是别缘，所存相近复相便。性情疏懒忘官检，襟抱平夷学古贤。仁者才谋当济物，吾曹名利久推天。须知白首相逢日，不失初心始自全。
泊头圆照堂::宋代：白玉蟾::脱白来求法，披缁去出家。此心如水月，结屋老烟霞。翠长真如竹，黄开般若花。寄言刘铁磨，自识赵州茶。
偈::宋代：释宗盐::送旧年，迎新岁，动用不离光影闪。澄辉湛湛夜堂寒，借问诸人会不会。若也会，增瑕纇。若不会，依前昧。与君指个截流机，白云更在青山外。
省躬诗 其四::明代：曹于汴::人不幸不及，相看成自惊。莫讶醉人醉，未饮不为醒。
句::宋代：李石::留船买鱼作寒节。
夏日戏画三扇因题三绝句 其二 画对月吹笛旁置酒鎗::明代：黄淳耀::松下风吹酒不酣，籦笼一曲正孤拈。马融去后知音少，对月停杯只有三。
荆林道中示孙张二君::宋代：韦骧::西风掠雨作朝寒，联马相将入乱山。愧从使车无补助，敢辞征驭历间关。日边帝阙瞻犹远，云下亲闱念未还。旅思纷纷何以慰，间求佳论一开颜。
寄成都赵资政::宋代：文同::才承宠诏联公鼎，便谒除书别帝阍。万口一词歌盛德，四年三度福遐藩。已为魁垒无双士，更入摩诃不二门。应笑临邛病痟客，最先参见在江原。
凤来朝 和周美成::清代：李雯::秀靥宜春面，碧云■、好风透乱。近阑干、素影承纨扇。犹记得月中见。小语风情温软，玉枕凉、轻分一半。问绛河浅，怎禁得鹊桥断。
游仙诗 其三十五::近代：张鸿::雷部尊严动九天，近闻金阙掌朝铨。阿香本是推车女，新换头衔替谢仙。
恭挽崇庆州牧赠中宪大夫常老先生三首 其一::清代：王朝元::辽海深无极，一望无涯涘。长白巫闾山，遥遥东西峙。郁积与磅礴，生我常夫子。正气得之天，节概砺于己。磨砺数十年，学而优则仕。甘棠荫充邑，弦歌遍闾里。逆蛮肆跳梁，天兵下边垒。奉檄典粮储，愿为天子使。妖气翳日月，祸变仓卒起。奋剑击凶酋，烈超介冑士。致身报君恩，靡他诚自矢。取义与成仁，庶几无愧已。至今昔岭间，杀气迷烟水。君灵何昭回，长庚此其是。把酒奠秋风，魂兮归桑梓。忠孝既两全，谁云身己死。恩恤祀昭忠，荣荫及孙子。千载永不磨，历历标青史。
鹧鸪天四首 其四::近代：白敦仁::未必萧娘定有书。江天漠漠渺愁余。鸳鸯文彩合欢绮，真得红鳞寸鲤鱼。墨淡淡，意疏疏。相思两字定何如。从今绣被无眠夜，长得灯前一觑无。
赠彭瀛洲::宋代：马廷鸾::芸香茗供尽清流，十八仙人忆旧游。要是山中好风月，年来无梦到瀛洲。
示慧日侍者德禅人偈::宋代：释心月::北磵磵边才缓步，石溪溪畔又移身。俊哉龙凤亲生子，何必南阳令斩新。
和赵茂州即事六首::宋代：郭印::千岩万壑最幽深，玉垒西边古茂林。仕宦不妨真大隐，风流无伴只孤斟。多情竹色朝侵几，适意松声夜入琴。莫道使君无一事，每劳幽思发清吟。
辛丑大计闻之哑然::明代：汤显祖::孙刘要使不三公，点滓微云混太空。比似陶家栽五柳，便无槐棘也春风。
盛华彦光丘壑轩::宋代：吕本中::盛侯少时伟仪观，下笔不休人共欢。胸中别自有丘壑，万里溪山藏几案。往来车马闹泥土，盛侯何尝著眼看。较量今古放同异，抖擞胸襟别真赝。今朝示我故人诗，老病穷愁得消散。故人相继在鬼录，君虽独在饱忧患。且住溪南数间屋，坐稳不忧时节换。人言丘壑殊不恶，君守一丘只如昨。文章老健气如虹，不向山岩何处著。
题婺源斋厅::宋代：许月卿六::浓淡烟云展画，浅深稿橹水挼蓝。扁舟我欲春风里，鱼鸟依然旧所谙。
李牧::清代：杜璞::示怯频年壁不开，击牛飨士亦雄哉。老成谋国须持重，肯放边庭牧马来。
金陵归招胡虚白小饮同家用升赋::未知：谋[B16J]::避仇千里始归来，依旧蓬门溪上开。豫让声音惟友识，谢连篇咏与兄裁。堤烟缕弱吟边柳，浦雪花残折后梅。春瓮酒香鱼笋贱，邀君停屐扫溪苔。
瑶池曲::元代：张宪::曼倩啼饥桃未熟，绮窗珠树层阴绿。上清童子昼临关，鸾尾扫云方种玉。芙蓉画阑春昼长，箫《韶》一派起回廊。八龙未暇送周穆，三鸟遽能迎汉皇。风雨苍苍隔玄圃，不劳西望祠王母。赠君桃核大如杯，归植茂陵陵上土。
一剪梅::明代：唐寅::雨打梨花深闭门。孤负青春，虚负青春。赏心乐事共谁论。花下销魂，月下销魂。愁聚眉峰尽日颦。千点啼痕，万点啼痕。晓看天色暮看云。行也思君，坐也思君。
雨中::元代：徐贲::看花长是恼离心，欲看无花思更深。惆怅西园桃杏树，花开多半在春阴。
送欧职方时振出守汉中::明代：梁储::向来场屋见高文，知有长材策茂勋。一日相看如旧识，千秋交谊愧殷勤。兵曹正喜资苏辙，乡郡其如借寇君。从此书来知几许，故应襦裤语先闻。
读史感兴::宋代：黄文雷::断鳌几何年，八极俨不动。当是有枢纽，铁网络纤空。偷儿睨斗柄，赤手制天栋。愁杀地上人，覆压万古痛。书生见事浅，十算九不中。岂徒书生罪，要与六籍共。
立春三绝句 其二::宋代：周紫芝::地下青风欲到时，土牛何得解先知。墙边雪里梅花树，已借清香入旧枝。
卜算子·雪月最相宜::宋代：张孝祥::雪月最相宜，梅雪都清绝。去岁江南见雪时，月底梅花发。 今岁早梅开，依旧年时月。冷艳孤光照眼明，只欠些儿雪。
送长洲陈明府入觐::明代：郭谏臣::朔风吹袂冷，鞍马去京师。天外双凫远，云中一鹤随。赋先群邑起，绩报九重知。花县归宜早，徵书渐及期。
归宗山籁一百四首 其十四::明代：释函是::石镜摇初日，金轮隐暮云。如何此际见，不似昔年闻。雨过寒塘静，风交春树殷。从来人贵耳，伫望独云云。
次邵侍郎国贤见寿之韵::明代：王鏊::杖藜晓上清风阁，北望云山渺云壑。怀公不见诵公诗，清庙朱弦为谁作。晨星落落今数公，平生出处将无同。我生与世早多忤，乞身归卧湖山中。伻来远致两罂水，风致年来那有此。品题未拟桑苧翁，煎法曾傅玉川子。力田自好任逢年，陇云寄我山中篇。汉庭共诧大人赋，那知山泽非臞仙。与公周旋亦云久，不饮每酣公瑾酒。子牟魏阙本江湖，公也那能忘黔首。我心古井终不波，杞人之忧忧岂过。缄诗远寄惠山下，问公究竟其如何。
后杂兴 其一::清代：赵宾::日月经天上，光景常新鲜。人生一世内，形状倏变迁。几日红颜子，鸡皮雪盈巅。所以苦志士，决计在深山。采药袪诸病，服食学神仙。神仙岂易得，无恙尽天年。
水龙吟 钱塘::明代：史鉴::钱塘自古繁华忆，去年一春游遍。山明水丽，花娇柳娜，流莺百啭。满路笙歌，几船箫鼓，往来游宴。正晚来堪赏，酒阑人散，有明月、相留恋。别后事多更变。怅重游、可怜无便。人面已非，桃花依旧，刘郎不见。光景星飞，风流云散，闷怀谁遣。叹人生不向，少年行乐，老来空羡。
浮邱漫兴次李烟客韵四首 其三::明代：邓云霄::独占郊原胜，平临水石分。岩含三秀草，门对十洲云。风静停幡影，人来混鹿群。只疑棋伴里，或有紫阳君。
题因老松江烟雨图二首::宋代：陈造::远峰近薄监中浮，每泊行舟十日留。雨望晴临俱不恶，最怜烟霭暝高秋。
山行::清代：袁保恒::我非巢许流，到此涤凡想。青山无古今，白云自来往。
寄送朱可大南还::明代：于慎行::自别春湖去，音书已隔年。所嗟千里梦，常在五云天。雨色维扬树，江声北固船。经过多逸兴，佳句向谁传。
诗一首::宋代：张浚::三相当年镇庙堂，江山草木亦增光。一时主宰权衡重，千古人间姓字香。
寄永州别驾七泉表叔::明代：罗洪先::潇湘西望鸟飞还，分郡犹闻意自閒。云里有山多种秫，月明无事亦开关。檄传化及三苗外，讼罢行多双树间。借问濂溪逢旧主，几人吟弄对潺湲。
个人 其五::清代：孙原湘::个人第一是朱樱，匿笑搴帷皓齿呈。翻道诗人莲舌好，愿通花气过聪明。
晚步青溪上::明代：宋濂::溪色涵膏绿，溶漾正堪餐。十步九还辟，清芬袭肺肝。渚牙既戢戢，岸花亦戋戋。洁沤近宜狎，贲鲂清可扪。流念梁陈际，甲第绕其堧。南澨绮钱结，北津铜纲繁。倒景侵寥旷，蒸气湿铅丹。有时作清游，肃舲输轩尊。泛爵溢朱组，簉筵到弹冠。荆偈逞妍曲，秦艳发清弹。唯恐悬象堕，不忧芳年单。繁华随逝水，崇替起哀叹。黄鸟背人飞，响入华林园。
端阳后二日同诸先达陪谢石渠邑侯龙潭观竞渡::明代：王猷::浴兰出城隅，挂席蟠虬宅。以兹鸣琴豫，况值升平乐。搴帷开醉颜，四野喜呼跃。追随傍凫舄，扁舟疑李郭。川广素涛扬，霞光锦帆错。龙潭一何奇，水石相喷薄。峡峻灵掌擘，岩巉鬼斧凿。雾深崖隐蛟，沙碧渚栖鹤。伊谁吊沅湘，双龙射日焯。夺标卷溟澥，触浪排山岳。观者如堵墙，珠帘连绣幕。金波映采鹢，玉滟摇青雀。歌吟遏行云，箫鼓阗苍漠。绢纨既媚好，容冶复熏灼。搴芳采芰荷，结佩制荇若。绸缪挥兕斝，对酒且吟噱。颜酡岸帻高，赋就风云剨。良会足千秋，眺望最廖廓。冶化洵有象，棠阴愿永托。
商山四皓墓 其二::清代：范轼::高卧岩扃定几秋，无端物色到留侯。唐家机肉肥鹦䳇，晋室残脐噬马牛。漫说壶关先入蜀，莫须周勃始安刘。谷山老父传书久，伟业何妨建白头。
望江南::近代：卢前::难兄弟，唱和更同声。深美欲兼闳约旨，沈醇况复寄深情。常派立山成。
雨中过西陵峡舟中口号三首 其一::当代：潘乐乐::雨湿林崖色，洇然绿到船。人歌惊白羽，飞破楚山烟。
剔银灯 萤火::清代：庄盘珠::墙角乍惊星坠。刚待起、又遭风挫。倦憩花心，凉依豆叶，弄影辉辉渐大。几时添个。巫山客、忆沧江我。又向檐牙小坐。似怕蛛丝难过。隋苑流光，车囊照读，计罪论功都可。只应猜做。含恨死、美人磷火。
木兰花慢·赠上海市人民政府徐平羽秘书长，徐方兼文物管理委员会主任委员::近代：龙榆生::羡传经家世，数创获，仰高邮。更风流文采，早参帷幄，克绍箕裘。呦呦。鹿鸣宾宴，看从容、坛坫展嘉猷。壮志平生飞动，微言午夜冥搜。高楼。把手听欢讴。意气倘相投，问宗邦文物，开来继往，待与谁谋。悠悠。寸心难表，趁馀年、未敢懈薰修。喜得光华满眼，肯辞霜雪盈头。
上白帝城::唐代：杜甫::城峻随天壁，楼高更女墙。江流思夏后，风至忆襄王。老去闻悲角，人扶报夕阳。公孙初恃险，跃马意何长。
闰九月::明代：胡奎::百年同一叹，九月两重阳。人似柴桑老，花如晋日黄。
夏口怀旧::宋代：薛季宣::夏口伤前事，毛精泪暗垂。白龟生不报，黄鹄去无期。岭雪炎云炽，瓜田古岸移。战尘愁满眼，聊付一篇诗。
论诗::宋代：俞桂::大道本无体，何在文字间。昴从先天画，诗自圣人删。流风传益远，后作莫可攀。推敲谁氏子，一字不可闲。
送张州守归蜀::明代：王世贞::攀辕泪洒大河干，把酒毋歌蜀道难。倘遇贤兄京兆问，秋霜不改惠文冠。
妙容非睹::宋代：释清远::通身无影像，脱体露堂堂。不话非声色，何曾有短长。河沙恒遍现，故号法中王。优昙花正开，嗅著不闻香。
醒后书壁::明代：区怀年::高卧榆枌十亩间，小窗移枕对溪山。莫嫌鸥社閒来往，悟得忘机梦亦閒。
十虫吟 其八::宋代：舒岳祥::虫有蛀地牛，曲吻利如钩。趯取尾作首，倒行腹为头。燥土作陷沙，露喙伺其幽。小虫误过之，一入出无由。小儿嫉其然，取彼众中酋。缚置它穴口，其类亦相仇。一引两得之，尽置清溪流。
水中月四首 其二::明代：宗臣::袅袅青山云，湛湛清江水。中天落玉钩，鱼龙惊不止。
偈颂一百三十六首::宋代：释惟一::雨注河倾，共谈无义。陈蒲鞋倒退三千，睡虎子让一头地。有问如何若何，不能以手夹鼻。
剡源山房::宋代：释文珦::茅屋小於船，寒宵此会偏。苦吟因青得，幽思与閒便。断壁栖云气，虚窗闭篆烟。帖残重补画，琴老不胜弦。画轴尘为古，茶炉火自然。细泉胶苋腹，冻鹤随松巅。石鼓鸣如磬，翁瓶色类铅。雪明灯焰减，风远漏声传。鼠黠窥人走，僮顽背客眠。骨清神欲脱，兴逸语犹颠。野性终应在，浮名岂足缠。欲从支遁隐，款有买山钱。
太和戊申岁大有年诏赐百僚出城观秋稼…盛事以俟采诗者::唐代：刘禹锡::长安铜雀鸣，秋稼与云平。玉烛调寒暑，金风报顺成。川原呈上瑞，恩泽赐闲行。欲反重城掩，犹闻歌吹声。
若耶溪上::宋代：陆游::微官元不直鲈鱼，何况人间足畏途。今日溪头慰心处，自寻白石养菖蒲。
偈颂二百零五首::宋代：释正觉::里头看，勿暑寒，直下沧溟沥得乾。我道巨鳌能俯拾，笑君沙际弄钓竿。
偈颂一百四十二首 其二十六::宋代：释广闻::才有所重，便成窠臼。山僧只管打开，诸人只管坐断。暂时安在暗窗前，明日与君重计算。
水调歌头 悼张国荣::当代：陈伟强::二十载名角，四十部佳片。浅颦曼舞高歌，都引众生颠。台上男男女女，台下真真幻幻，云雨更狂狷。谁谓倾城色，只在女儿间？醒芳魂，迷晓梦，倚危阑。蝶衣轻振，红尘碧落任翩跹。我欲随君化蝶，又怕罡风吹堕，重入有情天。生死皆如戏，恩爱苦缠绵。
咏美人理发::明代：徐熥::犀梳流半月，蝉鬓乱浓云。钗梁卸巧饰，膏沐散馀芬。垂肩遮宝珥，委地拂罗裙。新作盘龙结，含笑问夫君。
村居四首 其四::元代：王冕::英雄在何处，气概属山家。蚁布出入阵，蜂排早晚衙。野花团部伍，溪树拥旗牙。抱膝长吟罢，天边日又斜。
和史太师蜗室三首::宋代：释宝昙::卧听花敷宝篆灰，坐看野马与尘埃。有时笑入棋声去，千骑雷奔挽不回。
北人食菱::明代：江盈科::　　北人生而不识菱者，仕于南方，席上啖菱，并壳入口。或曰：“食菱须去壳。”其人自护所短，曰：“我非不知，并壳者，欲以去热也。”问者曰：“北土亦有此物否？”答曰：“前山后山，何地不有？”　　夫菱生于水而非土产，此坐强不知以为知也。
九日鹤塘庄过黄耳祠次高进之韵六首 其五::明代：顾清::又向东村访佛祠，衰容数被野鸥窥。不须更答三人问，沂水风雩竟阿谁。
曲肱诗二十首::宋代：白玉蟾::我不生嗔怨玉皇，翠娥无复舞霓裳。如何天上神仙女，染污清都一散郎。
送石明府之昆山::明代：高启::茂苑行春罢，携琴又向东。潮声数里外，山色半城中。帆带桃花雨，衣翻柳叶风。岛夷闻善政，为有舶船通。
青县漫兴::明代：吴懋谦::发兴真贪饮浊醪，凫翳队队入蓬蒿。当花孤垒晴花出，尽水荒城秋月高。白眼向来雄睥睨，黄河依旧落波涛。无端又到中州去，客里经年改二毛。乱蝉高柳咽沧州，对酒苍茫独散愁。四海结交馀短剑，中原落日更登楼。帆前花鸟催残鬓，天外云山入早秋。不尽陂塘万里色，西风萧飒送扁舟。
收潘廷亨逵讯::宋代：张侃::旧年浙右水连天，闻说闽中水亦然。官里劝分虽遍及，民间悭籴为无钱。大风拔木扬尘土，细雨打花空媚妍。甲子一晴差可喜，农家只愿屡丰年。
癸卯复奉调帘之役，有感而作 其一::清代：许南英::新学吾何有，从公今复来。若凭文取士，终觉世无才。洙泗木将坏，亚欧花未胎。群公皆硕彦，何以报涓埃！
理药::明代：邓云霄::年来脾病苦相煎，酒伴诗魔更纠缠。五石江湖从瓠落，一身林壑且樗全。尽抛世事眠长日，试向仙方乞大年。借得琼宫灵兔杵，西窗药屑总如烟。
城西路::元代：张翥::城西路，多少人从此中去。昨日红颜美少年，今朝白骨委黄泉。纵令藏金比山积，鬼伯不受人间钱。少年何用誇豪富，来看城西送人处。
初秋咏月影溪声::清代：胤禛::月挂半空飘素影，溪流一派送秋声。溪声入耳原无意，月影穿帘似有情。
送郑大尹还天台::明代：谢铎::天台作县比神仙，好客仍兼郑老贤。桐柏宫中春载酒，石梁桥上夜忘眠。别来最是尘埃苦，老去还于水石偏。此日送君重有感，不堪归思益茫然。
警众三首 其二::宋代：妙普庵主::不耕而食不蚕衣，物外清闲适圣时。未透祖师关棙子，也须存意著便宜。
金峨漱石亭::宋代：楼钥::溪声真是广长舌，历劫谈空声不绝。不知来自何处山，一意倾东忘万折。我欲漱石向水滨，无奈齿牙摇落频。夜半寒声到客枕，只疑身是枕流人。
雪后二首::宋代：李若水::玉霙著砌晓斑斑，天惜丰年特地悭。爽气一屏山倚碧，冷光千叠水回环。
有感::宋代：严羽::闻道单于使，年来入国频。圣朝思息战，异域请和亲。今日唐虞际，群公社稷臣。不防盟墨诈，须戒覆车新。
宿樊溪::宋代：张耒::黄州望樊山，秀色如可揽。扁舟横江来，山脚系吾缆。大川失汹涌，浅水澄可鉴。北风吹疏雨，夜枕舟屡撼。齐安不可望，灭没孤城暗。奔流略溪口，龙蜃屡窥瞰。平生千金质，戒惧敢忘暂。兹游定何名，耿耿有余念。
沖虚侍宸王文卿像赞::宋代：白玉蟾::醉持铁尺叫风雷，玉帝纶言召两回。到得人间无鬼蜮，依然长啸入西台。
菩萨蛮::清代：杨玉衔::十年薄倖漂流惯。荼薇望断楼头眼。牵系到郎心。征尘思浣襟。梦归枫叶黑。咫尺屏山隔。鹦鹉傍前棂。呼人人不应。
望江南::近代：梅冷生::东瓯好，小住小南门。朝看水门争舴艋，夜游灯市对馄饨。卅载感消魂。
杂曲歌辞。凉州歌第二::唐代：佚名::朔风吹叶雁门秋，万里烟尘昏戍楼。征马长思青海北，胡笳夜听陇山头。
颂古四十首 其二十七::宋代：释守珣::张公末醉李公扶，从此嘉声满道途。却被金刚开口笑，谁能爱你护身符。
南至日隔仗望含元殿炉香::唐代：裴次元::冕旒初负扆，卉服尽朝天。旸谷初移日，金炉渐起烟。芬馨流远近，散漫入貂蝉。霜仗凝逾白，朱栏映转鲜。始看浮阙在，稍见逐风迁。为沐皇家庆，来瞻羽卫前。
珠城置业::当代：张力夫::岁已知天命，逢山逢水亲。生为燕下客，来作岭南人。鹏海听潮永，榈庭对酒醇。居高不须卜，风月自相邻。
和侃法师三绝诗 其二::南北朝：庾信::客游经岁月，羁旅故情多。近学衡阳雁，秋分俱渡河。
夏日同诸客泛舟青溪作 其二::明代：区大相::解佩临青岸，鸣环步绿浔。川如濯锦艳，溪比浣纱深。倚楫吴姬唱，褰芳越客吟。江南佳丽地，最此称游心。
补和联句东字韵三首效雪湖作 其三::明代：谢迁::巢父掉头归海东，宜休亭结梅花中。岁寒一节良自许，春意满腔谁与同。白鹤放时客在户，翠禽啼处霜漫空。素心伊迩每来往，杖藜踏破云朦胧。
题唐明皇按乐图 其一::明代：郑真::笙笛筝琶按得齐，玉人歌舞绣筵低。三郎酣醉真妃笑，谁信渔阳泣鼓鼙。
寄卢虔使君::唐代：孟郊::霜露再相换，游人犹未归。岁新月改色，客久线断衣。有鹤冰在翅，竟久力难飞。千家旧素沼，昨日生绿辉。春色若可借，为君步芳菲。
贺杜清献入相 其二::宋代：戴木::相公出处系安危，当务何先谅熟思。守令近民须选择，憸壬蠹国亟芟夷。精蒐边面三军帅，早建皇储万世基。纳诲进贤尤素志，伫看经济大猷为。
题君子亭::宋代：赵蕃::菊落渊明手，爱人仍及乌。荷花定好友，周子亦陶徒。
故正议李公挽词 其二::宋代：韩驹::昔在昭文馆，从公侍赭袍。笑谈倾盖旧，风采照人高。便欲参藜杖，那知奠浊醪。不堪西北望，松柏暮风号。
古诗为王将军寿::明代：屈大均::将军学渊府，日与诸儒游。纵横飞文雅，藻思纷云浮。大帐开朝台，道德为戈矛。清辞若飞兔，超山越海陬。伊予乃驽骀，龙骥不可求。首夏气清和，衣袷临河洲。酒称千金寿，主宾交献酬。十丈攀枝花，朵大如觥觓。注酒须瓣中，百壶争川流。玉女笑如电，红口不能收。壶矢一再行，雅歌相绸缪。愿君似山丹，颜渥无春秋。岁岁珊瑚林，持以为觞筹。
卖花声 新夏雨窗病怀::清代：翁舆淑::窗外雨潺潺。罗袂生寒。困人天气怯衣单。我病伴愁愁伴我，愁病双关。睡起黯无言。强自凭栏。檐声又逐鸟绵蛮，天亦淋漓无奈也，泪叠云山。
同徐吕二子游西湖复次前韵五首 其四::宋代：陈造::酴醾芍药借春回，似解商量陆续开。安得玄霜著花骨，不教容易染苍苔。
奉和九月九日登慈恩寺浮图应制::唐代：孙佺::应节萸房满，初寒菊圃新。龙旗焕辰极，凤驾俨香闉。莲井偏宜夏，梅梁更若春。一忻陪雁塔，还似得天身。
数诗::魏晋：孙放::一往纵神怀，矫迹步玄阐。
次韵李昌龄以诗督景贤堂诗::宋代：王庭圭::欲医诗病了无方，怅望黄州旧雪堂。岁月易奔梭一掷，文章徒费纸千张。相如赋丽终迟思，李广兵微未得当。句律年来亦如此，收功何以得鹰扬。
夏夜与钱子贞坐西斋以欲觉闻晨钟令人发深省之句为韵各赋诗以叙会别之意 其三::明代：释宗泐::无能甘寂寞，息影在山深。采薇东谷口，汲泉西涧浔。朝随白云往，夕伴清猿吟。他时倘相忆，遗我天外音。
晚晴::明代：何巩道::晚来秋思在平沙，江色犹衔几片霞。风急乱吹官舍柳，月高空听女墙鸦。罢吟未免哀词客，欲饮何因向酒家。最恨落潮声不断，尽流渔火入芦花。
宿安仁云锦堂::宋代：李纲::一宿溪边云锦堂，烟村浮动野梅香。沙平水澹近江浦，天阔山遥多夕阳。北陆寒凝风眇眇，东吴音断意茫茫。片言无补空来往，赢得萧条两鬓霜。
丁亥仲春余归自岭右暂憩乡园读杜工部秦州杂咏怅然感怀因次其韵 其十一::明代：陈邦彦::马蹄春趁早，云脚晓鬟低。恩诏来黄屋，中途拜紫泥。园陵吴会北，行在桂林西。何事鹓班远，前村困鼓鼙。
原仲致中寄梅雪二诗再次前韵::宋代：刘子翚::饮了意行忘远近，翛翛老眼入疏梅。愁边赏味平生剧，乱后横斜几度开。胜韵撩诗频呫嗫，冷香薰梦破咍台。莫将花客轻题品，自有渠侬十倍才。
游雪窦双塔登云檐有怀海印云老::宋代：楼钥::来礼二师遗像，小立云檐一饷。欲见德云比丘，却在别峰顶上。
秋日登冶父山望江楼::当代：潘乐乐::倦倚危楼望，松风万壑哀。兴因中岁减，秋泛大江来。独雁过萧寺，斜阳漏古苔。渺哉欧冶子，抚迹一低徊。
题曾云巢万里长江图::明代：郑潜::历历东南景，平生万里游。江光连海远，岚翠近天浮。小艇烟林暮，群鸦野树秋。乱离犹看画，吟思绕瀛洲。
送陈德弘省母还常熟二首 其二::明代：孙承恩::束书戒晨征，别我在顷刻。把袂不得留，使我心恻恻。
江村雅趣::近代：田翠竹::客里春光比画工，探春独步小桥东。早莺划破柳烟碧，瘦马踏残花雨红。人语听来珠宛转，诗心炼出玉玲珑。江山半壁非南渡，直捣扶桑指顾中。
灯下读黎简民诗得四章 其二::清代：姚燮::奠酒君不知，读诗君不闻。安得广漠风，吹醒天南魂。丛云莽无极，中有芙蓉村。芙蓉纵飘落，老干千年存。老干瘦如铁，下为君葬坟。罔两自惭丑，未敢窥黄昏。黄昏凄凄云，君吟哀如猿。寻君我以梦，通我君以神。誓为对垒交，面目何陈新？当嘘万物枯，在在生阳春。此意与君私，匪君吾谁论？
读金元诸公遗集各赋一章凡五首 其一 元遗山::明代：何允泓::沧海横流著此身，中原天日照累臣。明昌大定三生梦，钦叔希颜一代人。野史亭中遗汗简，读书山下起埃尘。幽兰灰烬今何在，千载空余老角巾。
杂诗百首 其九十九::当代：陈永正::云开展遥空，俄倾霞如织。水绘湖中天，坐领黄金国。
梅花绝句八首 其三::清代：曹家达::碎石山桥苦竹丛，娟娟小影月空濛。他时缟袂重相忆，豆蔻钗头袅娜风。
刘氏双挽::明代：王廷陈::蒿里风云变，松丘岁月深。剑埋龙并逝，箫去凤俱沉。郁郁楸梧气，悠悠伏腊心。承家看令子，壮节比南金。
南乡子::清代：况周颐::秋士惯疏萧。典尽鹴裘饮更豪。况有鸾笙丹凤琯，良宵。不放青灯照寂寥。一笠一诗瓢。随分沧州听雨潮。何止黄花堪插帽，娇娆。江上芙蓉亦后凋。
侧犯 感旧，和清真韵::清代：汪东::倦妆待晓，倚帘侧坐窥柔靓。烟定。看睡鸭、熏香伴宫镜。簪花露皓腕，响屧来修径。风静。但数叶、琅玕弄清影。韶光逝水，雪涕如珠莹。空自省。减才华、难比旧江令。梦隔沧波，琐闱阒静。愁听蟋蟀，绕啼金井。
蒋沙庄居十首 其四::宋代：刘弇::软滑香籼颗，肥长紫蕨苗。盘餐殊不恶，邻叟亦时邀。潘岳萧条鬓，陶潜颉颃腰。巢枝得安稳，万物一鹪鹩。
送蒋宪颖叔::宋代：徐积::五岭之南，其极西徼。其旁大海，木深山峭。内有溪洞，外有交趾。皮厚肉坚，铁为骨髓。雉兔伏藏，猱猿突起。动如飘风，猛如湍水。独恩不畏，独威不怀。扰之则去，抚之则来。恩之与威，不可去一。宽猛交济，不可无术。坐当一面，则有帅臣。按刑将漕，要皆得人。以德以才，公称其选。能不择官，义不辞远。始闻有命，严装以需。青毡角簟，药鼎茶炉。琴堂旧谱，铃阁新书。史帙签重，诗囊卷粗。前施斋舫，后设行厨。公既拜命，不敢宁居。乃戒徒御，乃建帆樯。鸣刁击鼓，旗帜开张。州人感恩，父老童稚。知不可留，以足顿地。或前塞路，或后从行。或献花酒，或犒从兵。或望于野，或送一程。即日渡江，江南春早。雪尽冰消，江山如扫。柳径桃蹊，梅花芳草。沽酒村遥，卖鱼船小。晨散乌群，暮归白鸟。春正好时，已到岳阳。岳阳楼下，苍苍茫茫。岳阳楼上，飞沫浮光。江山旧物，吴楚凄凉。夜宿巴陵，晓过洞庭。湖中水绿，湖口山青。黄陵古祠，长沙古路。潇江湘江，风烟古渡。岳麓茶林，沙洲橘树。此时春深，衡阳雁去。时饮一杯，时吟几句。更望九嶷，清诗无数。揽辔登山，日日西南。褰帷叱驭，车不停骖。乃有部吏，乃有蛮酋。青衫负弩，锦帕缠头。公曰使者，实典兵刑。增置强弩，多募土兵。宜浚其隍，宜坚其城。公曰弓手，宜如旧制。加之训练，可使精锐。可代城郭，为民捍蔽。公曰民命，悬在狱官。不可不慎，不可不宽。宽于善良，勿失有罪。恶人如虎，养之成害。公曰生民，不可无教。教民之官，县令最要。今则不然，困于簿领。甚者可除，烦者可省。仍复乡官，则无所病。凡我部吏，各恭厥职。夜则精思，昼则宣力。一节当官，赤心为国。如此教告，如此施设。吏则心服，民则心悦。诸公闻之，荐者交章。朝廷器之，下诏褒扬。召而用之，优于冯唐。
寄景贤一十首 其一::元代：耶律楚材::龙冈能觅淡中欢，心与孤云自在闲。琴阮生涯事松菊，诗书活计老丘山。叩弦声自无中出，得句思从天外还。踏破化工无尽藏，闲人受用亦非悭。
题洪巢林遗诗::现代：马一浮::每听言愁始欲愁，不将后乐抵先忧。有心争似无心好，魔语还兼佛语收。大士悲深成怅惘，诗人愚重见温柔。一期药病思量误，衲被蒙头万事休。
雪::唐代：王烈::雪飞当梦蝶，风度几惊人。半夜一窗晓，平明千树春。花园应失路，白屋忽为邻。散入仙厨里，还如云母尘。
自万松岭至石屋岭三章 其二::清代：姚燮::荒率不可竟，亦有人家居。穿林何琅琅，稚子晨读书。径木苦萦碍，凉荫翻旷舒。时有乱峰影，错出清涧虚。群芬互纠杂，众秀工蓄储。使我天游心，对景难尽摅。
大石山房::清代：查慎行::又作西城半日留，短筇筋力试山游。爱随云气穿仙掌，笑插花枝上佛头。三面城根三面水，一层树杪一层楼。人情那得能知足，好景多贪极目收。
舟夜即事 其二::明代：徐熥::枕前双泪落天涯，半是思君半忆家。起坐不知风露冷，一汀斜月照芦花。
栖霞道中四首 其一::清代：夏孙桐::山向金陵分外青，路随峰转布帆轻。栖霞老树依稀见，行尽新河又一程。
初发嘉州寓题::唐代：薛能::劳我是犍为，南征又北移。唯闻杜鹃夜，不见海棠时。在闇曾无负，含灵合有知。州人若爱树，莫损召南诗。
十九日雨夜子约卷灯重晏::明代：皇甫汸::良夜应难再，欢悰讵有央。一灯怜棣萼，终宴眷兰芳。细雨频吹座，轻寒半入觞。自惊时已过，何惜借馀光。
望江南/忆江南::宋代：程垓::篷上雨，篷底有人愁。身在汉江东畔去，不知家在锦江头。烟水两悠悠。吾老矣，心事几时休。沈水熨香年似日，薄云垂帐夏如秋。安得小书舟。
如此江山 敬亭山登高题壁::近代：汪石青::登高雅集飞笺约，今朝喜无推却。雾霁遥岑，烟消近局，长啸天风寥廓。题糕新作。向绝顶高歌，形骸脱略。借问西风，纵情何似不羁鹤？年年节中寂寞，况钧天沉醉，风月无著。楚些声哀，山阳笛怨，久矣霓裳零落。今番遇合。算不比寻常，主宾酬酌。好句敲来，晚霞同细嚼。
从姑太令人挽词::宋代：楼钥::伯祖八贤女，惟姑寿且康。又闻歌薤露，谁复是灵光。采藻空南涧，生萱怆北堂。平生好心地，持以遗诸郎。
由风篁岭入龙井::清代：姚燮::南山如睡龙，西山如蹲兽。脉结不能解，特发此岭秀。线磴千折纡，不作直势骤。涧响无地寻，日光有时透。影澹鸾魄停，气紧麝烟凑。秋僧怜坏衲，春鬟弄妖袖。斜梯太素天，侧出万青窦。浑浑忘东西，叠叠转岩岫。再进云再钤，益上松益瘦。飒有群籁趋，密无滴水漏。肃肃霜锋寒，猿语不敢逗。擘画仙洞奇，拒绝世途陋。踰险忘寺深，到门与僧遘。玉林回景开，金阶布空搆。粥磬疏已阑，茶笙静方奏。眢井蜷病蛟，孤花媚灵鹫。良觌沙与搏，真理壁难叩。独想通窈元，众妙汇清飂。萝衣披可仙，石浆饮宜寿。客或绮里逢，事待向平就。醉拂凌虚霞，惧浊出山溜。
山游::宋代：彭汝砺::试拂尘衣访远踪，诗魂独与赏心同。低低弱柳啼秋雨，细细寒螀啸晚风。岩石溪流相照绿，草花枫叶一般红。玉琴写尽逍遥意，疑到蓬瀛岛屿中。
七禽咏·提葫荐沽美酒::宋代：刘学箕::提葫荐，沽美酒，酒美欲沽何处有。官醪道远不可得，村酿浓酸难入口。况当春暮暝暖初，沉浸浓郁醺体肤，客中醉倒无人扶。
白木槿::元代：刘诜::数花出篱楥，耿耿照夜阑。月寒客独起，恍若山雪残。天风泠然来，坐久身欲翰。梦酌琼宫浆，荐以雕玉盘。群妃霓裳冷，天姣环青鸾。世言朝暮落，耐此十日看。始知洁白姿，颇胜施朱丹。大钧纵万物，尔本羞蕙兰。同类偶自别，亦复得赏叹。勖哉励贞节，相期在岁寒。
杂曲歌辞 少年行::唐代：刘长卿::射飞誇侍猎，行乐爱联镳。荐枕青蛾艳，鸣鞭白马骄。曲房珠翠合，深巷管弦调。日晚春风里，衣香满路飘。
杂诗二十二首 其四::宋代：刘敞::昆崙邈人境，日月相蔽亏。上有仙圣居，帝阍俯崔嵬。王毋坐少广，有娥閟瑶台。弱水不可梁，大荒旷无厓。周穆昔好游，超绝仅能陪。方朔偷桃儿，沈浊何乃来。青鸟通其使，雄鸟为之媒。灵化信难测，真契从此推。
感岁二首 其二::明代：黄衷::地炉药火晓初红，窈窕衡门径侧通。虚落有时惊过虎，流云何意送飞鸿。黄牺已谢沟中梗，白鸟空翻木杪风。为爱老农无一事，日随衣屦水西东。
用石桂阳韵谢左判官陈司理见寄::宋代：华镇::曾挹清谈仆屡更，解颐聊足慰平生。共观云物怀虞帝，为引渔翁问屈平。一逐晓风分客路，两逢春雨暗山城。寒林不见迁莺语，古壁多逢逐客名。怀寄远随贤守句，爱忘深识故人情。参军笔力湘山峭，幕府辞源峡水倾。刻烛赋诗曾有意，临池扫帚未能精。强将西缶临风击，终逊玲珑戛玉声。
送陈骏之雷州教::明代：李廷仪::潞浒长歌泊小舠，旋收红叶煮霜螯。雷庠今喜君来重，海国休云路去劳。官舍绿屯椰叶暝，讲堂红映荔枝高。天边作宦怜吾老，愁入乡园首重搔。
奉怀张公潜舍人二首 其二::宋代：吕本中::腕中有万斛力，胸次乃千顷陂。字画颜行杨草，文章韩笔杜诗。
夜雨思栝苍游::宋代：陆游::道心退惰如风鷁，世念坚疆似火牛。安得短篷湖海去，夜深听雨琵琶洲。
四月承叔铭佥宪二绝句问西厅牡丹开未并寄罂粟令予种之以娱目因戏用韵以荅之 其一::明代：刘崧::惆怅乘骢客未回，杏花落尽牡丹开。西厅吏散文书静，几向花阴立紫苔。
神祠曲::明代：刘基::路旁古庙壁半斜，雨滴香案堆泥沙。槎牙死树当道卧，树上纸钱犹未化。春秋祭祀知几时，乌鸦得食号相随。人人欢喜得好珓，低昂拜跪山花飞。宁知祸发在旦夕，空村无烟唯瓦砾。庙傍乌鸦亦不来，独留土偶眠苍苔。
丘仲玉少参晚香亭::明代：朱诚泳::小结幽亭用意深，西风开遍满篱金。餐英自得灵均味，把酒谁探靖节心。冷艳不嫌秋色淡，残枝偏耐晓霜侵。主人剩有新裁句，日对南山取次吟。
继愚轩和党承旨雪诗二首 其一::金朝：元好问::今古几诗人，扰扰剧毛粟。吾爱陶与韦，泠然扣冰玉。大雅久不作，闻韶信忘肉。求音扣寂寞，一叹动邻屋。水风清鹤梦，月露洗蝉腹。白头两遗编，吟唱心自足。谁为起九原？寒泉荐芳菊。
念奴娇 破龙涧西上，一带乱石纵横可爱，用前韵::清代：王策::深岩千载，有青猿苍玃，化为异物。不受秦鞭驱入海，阻险凭幽坚壁。离立排云，玲珑削玉，坚瘦欺冰雪。真当投拜，丈人山水之杰。绝类司马文章，雄深苍秀，万态凌空发。艮岳平泉奇丽质，总逐莺花同灭。争似空山，天然颓放，古藓披苍发。沈吟坐久，松梢推起清月。
新都戍::明代：施闰章::玉屏山草尽，练江江水浑。丈人看饮马，千骑如云屯。腰间横大箭，游戏走平原。射雁落云中，逐兔过田园。割鲜不须臾，腥血殷盘飧。汉儿刍秣久，相驯通语言。此辈尚猛鸷，好恶难具论。往年贼破郡，去年蹂榆村。驱除借厥力，到今防御存。居人远窜匿，白日黄尘昏。何时罢兵战，天河洗乾坤。
和钱处和扇车::宋代：曹勋::君家世德胄，富贵出谦受。泠然御寇车，为君驻户牖。初讶鼓清薰，与客破宿酒。又疑建溪风，碾声出两肘。细视碧玉架，莲梗转双手。遂令青田鹤，奋翼挥莫后。因知心匠妙，殆与造物友。人生土宇内，孰不涉烦垢。有物能浑成，既耦不以九。坐使尘沙劫。热恼如拉朽。惟君韵高秀，人誉不容口。述作协穆如，亦莫秘关钮。原君均此施，清凉被驰走。他时赞南风，为佐虞舜寿。
喜厉山人自禾中来得诗四章 其三::清代：姚燮::判袂芙蓉江，真如箭离括。望君千里眸，怨为乱山夺。而今得倚依，复何感沈阏。当如茑在松，生意勉同活。列馔供饮饕，谁还料饥渴？岂其燕羽单，无阻海天阔。子前吾语子，人生贵自达。眼底木叶荣，知难避秋脱。秋来子不知，秋在我心末。将心挂子眉，毋云气疏豁。
句 其二::宋代：岑硕::伯噽肆谗吻，夫差失霸图。
小匡庐六首 其五::清代：弘历::仰有阴可乘，俯有鱼可钓。中有静观人，悠然发长啸。
跋六无诗卷后::宋代：李光::六无信笔成，无令浪流传。它时达官知，人人愿南迁。
冬至斋居::清代：弘历::子半阳生候，斋居意倍虔。端惟乾是体，讵止座云迁。午夜廑无逸，四时祈有年。同云天宇重，翘望又依然。
沁园春::元代：谭处端::好没来由，名利区区，几时尽头。算荣华富贵，名高位显，妻儿艳女，肯做持修。冷淡玄门，清虚妙道，苦涩难行孰意留。修行路，悟轮回生死，有分仙流。除身尽是闲愁。猛割断冤情去便休。顶青巾布素，随缘度日，逍遥云水，物外遨游。闲里寻闲，损之又损，火灭烟消绝外求。将归去，这酆都路变，蓬岛瀛洲。
渡江::明代：林廷模::杨子波涛阔，知津已有年。晴沙明鸟迹，腥水带蛟涎。树色藏孤岛，钟声破晓烟。劳劳成底事，又买渡江船。
木兰花令 回前::清代：毛奇龄::竹溪霜破惊春早。新炙蜡簧双凤绕。玉胜幡钩壁里花，金钗袜刬阶头草。绿脂香卷穗灯残，红粉赭开菱鉴晓。簌簌寒梅落处深，曲江西上山屏小。
次韵通明叟晚春二十七首 其十三::宋代：释德洪::山桃喷火柳垂丝，野店溪桥处处宜。我作春游亦清散，榆钱聊挂瘦藤枝。
宿小粉村::宋代：杨万里::暮宿溪边小粉村，一峰如笔正当门。看来山色元无粉，拂杀浓蓝浅黛痕。
友人有约未至::宋代：吴锡畴::梅破疏英饯岁华，寻梅有约过山家。短窗昨夜占佳晤，挑尽寒灯未肯花。
江上春怀 其一::明代：李之世::北地尘沙雪满貂，南来风物尚萧萧。半篷衰苇听残雨，几处孤村隔断桥。晚稻惯尝乡味减，浊醪粗遣恶怀消。故园正想芳菲处，不是登山即泛潮。
颂古::宋代：释如珏::诸佛出身处，千般谩度量。东山行水上，眨眼过扶桑。
芗岩山居孟夏二十绝::宋代：舒岳祥::独鸟怨遥夜，冷萤明远陂。且弄碧萝月，莫问出山期。
宿湖南净寺::明代：李时行::揽胜投名山，信迹遵玄境。兴随觉路遥，心与空门净。云树澹萧疏，水月相辉映。天寒夕梵微，木落霜钟应。倦鸟下松林，归僧掩萝径。景眺遐想舒，物讨幽怀罄。挥琴鹤共娱，讲法龙争听。祇树鸣山风，雨花落湖镜。于焉结芳桂，聊以祛尘病。眷此碧岩栖，因之定吾性。
蓟州新城::清代：高其倬::于役季冬月，东入渔阳城。城圮五十载，奉诏新经营。墉堞一云具，筑作工遂停。胡不事宏丽，役物劳皇情。此州实险要，世界方升平。长驭控八极，内地固所轻。昔当明之季，置镇藩神京。高起两重郭，遍征九州丁。城中贮刍粟，城上罗旗旌。蓟门大帅任，郑重属老成。高议百僚会，推毂千人英。且复命丙魏，不啻求韩彭。陛辞涕汍澜，密诏言丁宁。志鸣伊吾剑，意洗鱼海兵。长计一蹉失，塞马仍纵横。连营一日溃，列嶂同时崩。尘来白日匿，烧猛苍天赪。九门戒楼橹，六府严关扃。平安一星火，重比千金琼。传呼达禁闼，夜寝始不惊。外召勤王师，内办迁都行。下诏责专阃，幕府空抢攘。拥兵不敢救，闭壁如聋盲。侦敌已出境，追骑甫及坰。杀人取其元，受赏都堂厅。累累鞍上极，一一田间氓。更奏塞外勋，肯耻城下盟。懦帅肆欺谩，勍敌生门庭。既以杀其躯，患亦贻朝廷。呜呼厉有阶，夫谁滋乱萌。或云右文士，误国由书生。或云吝边饷，饥卒难力争。南史与董狐，百喙同一声。敢独曰不然，奄寺实彗荧。监军专将柄，司礼为阿衡。众贿水输海，百度禾生螟。搒笞杀壮士，罗织戕名卿。刚鲠靡孑遗，媕婀忌忠诚。肯效鸷鸟击，转畏走狗烹。潢池弄兵者，竟射承天闳。缅维开创初，明祖垂家型。内官止四品，洒扫供使令。外事付卿贰，著戒在扆屏。孰畀铁牌毁，坐见九鼎倾。惜哉兴戎首，未正司寇刑。我皇法殷鉴，典制原《六经》。寺人无官阶，置员有定程。衣冠带履外，越者诛窜并。皇皇一王法，万世其勿更。愿献五百字，勒作城隅铭。
□□□（同前）::宋代：贺铸::留落吴门□□□。□□□□□□□。扁舟更入毗陵道，却□□□□□□。□□念，付清觞，樵青与我和沧浪。浮云□是无根物，南北东西不碍狂。
时兴诗::魏晋：卢谌::亹亹圆象运。悠悠方仪廓。忽忽岁云暮。游原采萧藿。北踰芒与河。南临伊与洛。凝霜沾蔓草。悲风振林薄。摵摵芳叶零。橤橤苍华落。下泉激洌清。旷野增辽索。登高眺遐荒。极望无崖崿。形变随时化。神感因物作。澹乎至人心。恬然存玄漠。
南红门外 其三::清代：弘历::杏红李白柳青丝，黄鸟缗蛮语亦奇。春色春声饶野趣，垂鞭佳处意为迟。
和毗陵尉曹昭用见寄::唐代：李中::决狱多馀暇，冥搜万象空。卷帘疏雨后，锁印夕阳中。还往多名士，编题尚古风。宦途知此味，能有几人同。
寄柳秘校::宋代：叶适::颇聋早谢葛亮辟，少吃善著杨雄书。篱风索索苦瓠晚，山雨重重甘菊疎。今人相轻多匿笑，古人自许堪同调。咀芹嚼藻泮有宫，先生手提终化龙。
游南华寺::明代：郭大治::宝林称胜地，绀钵得真传。一悟菩提法，千春祇树先。象山青得月，溪水紫生烟。览景怜春仲，逢僧且问禅。
句::宋代：曾安强::何尝释书禁，新学破盲聋。
送吴献臣大尹奏绩还治三首 其一::明代：苏葵::世情绝口且衔杯，明日仙凫去又来。风雪故裘应未敝，江湖佳句正堪裁。轩昂不问山公启，感慨谁寻郭隗台。旧植桃花已成列，不妨多著一番开。
陵祀道中次韵答周松露亚卿四绝 其四::明代：李东阳::畏寒那免借重裘，已向陈郎愧昔游。误使同袍羡光彩，瘦僮羸马不胜愁。
禅人并化主写真求赞 其一七三::宋代：释正觉::默时说，说时默。白云无定心，青山有奇骨。半夜月移兮老兔推，百川潮落兮长鲸没。
清明前一日过毗陵::明代：陆深::老去逢春春更妍，杏花开烂柳含烟。风旂金鼓频过寺，石岸楼台远接天。潮信有期通大海，赏心如昨换流年。禁烟时节江南路，画里山川行画船。
古意 其二::明代：申佳允::郎去几时还，抛奴情忒寡。咒郎鹦鹉嗔，频叫哥哥打。
答吕介孺年丈 其一::明代：范景文::劳劳吏事日无馀，休说栽花与种鱼。惟向忙中寻小趣，朗吟敲韵草爰书。
遣怀::清代：牛焘::寂寂衙斋傍翠微，三年清俸坐忘归。常愁直道招嫌易，差喜闲曹得谤稀。一枕松阴扫花径，满庭香草掩柴扉。独怜瓦雀声相伴，嘱尔尘寰处处机。
淳祐祭海神十六首::隋代：佚名::笾豆有楚，贰觞斯旅。神其醉饱，式燕以序。百灵秘怪，蜿蜒飞舞。锡我祺祥，有永终古。
次韵和吴侍郎再葺东亭兼怀晁公旧隐::宋代：宋庠::地占心斋旧，天扶药喜身。高怀聊避宠，幽境更随人。树密添新籁，丛香续故春。婆娑荣路友，偏倚此相亲。
赠河中通判朱郎中::宋代：司马光::陟屺今将老，扶床昔未行。旨甘无所展，朱紫不为荣。里巷传呼入，比邻失涕惊。方知贯金石，何以易精诚。
菩萨蛮·西风水上摇征梦::近代：王国维::西风水上摇征梦，舟轻不碍孤帆重。江阔树冥冥，荒鸡叫雾醒。舟穿妆阁底，楼上佳人起。蓦入欲通辞，数声柔舻枝。
代妇荅::明代：黄淮::阳冈有嘉树，直干凌云霓。荣华足馀荫，憔悴独伤悲。感今复思昔，长叹泪交颐。远承眷顾言，慰我渴与饥。贱妾虽微弱，岂敢忘恩私。高堂垂白发，晨夕难遽离。君心与妾意，彼此同所怀。皎皎天边月，圆缺固有时。谁言处困者，沈忧滞还期。
元旦词 其五::明代：李之世::长夜深闺闹不平，百般喧炒试年庚。女童听得鸡声叫，忙杀春妆恼未成。
简鲍钦止::宋代：吴则礼::剧谈解人颐，湖海鲍工部。端能于口前，截断第二句。瘦藤寻上方，住此鼓钟暮。快办呼酒尊，梅花已无数。
鹧鸪天 其一::明代：杨慎::宝树林中碧玉凉。西风又送木犀黄。开成金粟枝枝重，插上乌云朵朵香。依绣阁，傍银塘。广寒宫里白云乡。迥砧横笛声初断，坠露流风夜正长。
春日北行夜泊江口::清代：孙旸::泛泛桃花水，春风路几千。月明寒食夜，人在广陵船。极浦迷乡树，孤蓬接远天。黄昏何处笛，吹绿一江烟。
怨歌行::明代：王称::弦奏钧天素娥之宝瑟，醉倾紫霞碧海之琼杯。宿居七采流苏之锦帐，坐我九成白玉之高台。台高帐煖春云薄，金缕轻身掌中托。结成比翼天上期，不羡连枝世间乐。岁岁年年乐未涯，鸦黄粉白淡相宜。卷衣羞比秦王女，抱衾肯赋宵征诗。参差双凤裁筠管，谁信韶华有凋换。魏园未泣龙阳鱼，汉宫忍听长门雁。长门萧萧秋影稀，粉屏珠缀流萤飞。苔生舞席尘蒙镜，空傍閒阶寻履綦。宛宛青阳日将暮，惆怅君恩弃中路。妾心如月君不知，斜倚云和双泪垂。
渔村落照::宋代：王之道::寒芦万顷迷西东，夕阳上下江天红。炊烟几处袅轻碧，知是渔家收钓筒。老翁长须更广颡，路逢百钱挂藜杖。三杯酒罢月已高，短棹扁舟还独往。
六祖 其一::明代：袁昌祚::作务初随俗，闻经已出家。慧根超北秀，香气指南华。法演双林树，传开五叶花。朅来凝睇久，不独恋云霞。
冬夜冯作鹏周未轩家无放过宿大通送作鹏西行::明代：成鹫::霜风拂拂拂征衣，话尽寒灯兴不违。篱菊留将梅并赏，岫云行与雁俱飞。僧房暂住宾犹主，客路频经去亦归。密约高悬君莫负，众芳消歇蕨芽肥。
壮椿岁（寿赵丞相）::宋代：方味道::恭审某官间期淑气，特立高标。仰维岳之生贤，一朝献颂；赋缁衣而入相，四海同声。欣逢五百年之期，愿上八千岁之祝。可占耆艾，曷尽形容。音寄水龙吟，名为壮椿岁。倘蒙省览，万有荣光。纶巾少驻家山，北窗睡觉南薰起。黄庭细看，长生秘诀，神仙奇趣。奈此苍生，顾苏炎热，仰为霖雨。趁丹心未老，将整顿乾坤，手为经理。好是今年庆事。抱奇孙、一门佳气。蓬山振佩，麟符重锡，褒纶新美。玉树参庭，桂枝分种，香浮兰芷。看他年、接武三槐，长是伴、壮椿岁。
题顾与新清溪庄和唐应德韵四首 其一::明代：王立道::罢官应自好，负郭有瓜田。宦味陶元亮，诗才贾浪仙。高斋听雨枕，斜月过湖船。谁共幽吟者，空闻招隐篇。
送谢艮斋得閒西归::宋代：张镃::向来朝列虽知已，台省山林职事殊。勇退近闻辞北阙，醉游唯欠到南湖。心传古学高当代，力把忠言壮晚途。竞说归舟卖金带，囊空想见一钱无。
别程彦之归吴::明代：袁宏道::无成何用出昭关，眼底浓华阅几般。陆品携来寻白水，谢家将去入名山。缁寮乞作分桃忏，练帢羞归掷果湾。七十二峰青朵朵，岚光只在屋楣间。
霜花腴 庚辰九日雨，途过里门，用梦窗韵::近代：赵尊岳::湿云就暝，凭小窗，多情犹恋茸冠。乌桕初丹。烟峦渐隐，吹醒酒面应难。带团自宽。梦白衣携手花前。数程程短驿疏林，霜波圆处怯新寒。遥听戍楼谯角，和闺吟野哭，似动哀弦。谁信萸开，犹怜菊瘦，商声并付瑶笺。倦斟玉船。映画屏明镜娟娟。怎游情唤起乡愁，郭门斜倚看。
孝宗皇帝挽词五首::宋代：陈傅良::但谨鸡鸣问，何知鹤发侵。石经方典学，盟载更关心。四海尧丧毕，三年舜慕深。匆匆付神器，长乐尚沾襟。
寿李知府嗣母 其一::明代：章懋::黄鹄孤飞四十年，几番机断晓窗前。邻姬只羡生儿好，恩诰时时下九天。
天生::清代：孙原湘::天不轻生是美人，每逢佳节始生辰。香偏耐冷霜为骨，影只宜秋月是神。肌雪愈添眉上翠，眼波微透意中春。玉杯浇取双红豆，不化湘梅定楚筠。
朝中措·春芽北苑小方圭::宋代：曹冠::春芽北苑小方圭。碾畔玉尘飞。金箸春葱击拂，花瓷雪乳珍奇。主人情重，留连佳客，不醉无归。邀住清风两腋，重斟上马金卮。
南柯子/南歌子::宋代：周紫芝::蝉薄轻梳鬓，螺香浅画眉。西湖人道似西施。人似西施浓淡、更相宜。画烛催歌板，飞花上舞衣。殷勤犹劝玉东西。不道使君肠断、已多时。
黎惟敬北馆分韵 其二::明代：陈绍文::野老放歌行，翛然驯一鹤。欲识山中时，但看花间落。
越森楼次韵答三洲 其二::明代：王渐逵::越森楼馆静无烟，玉局归来是谪仙。碧月静依杨柳港，翠霞低映蓼花川。乘风惯爱溪头社，送酒时呼竹外船。析木银河光错落，夜深疑在斗牛边。
题宫人汲井::元代：成廷圭::辘轳轻转汲清泠，玉碗盛来进内庭。别院有人愁似海，眼花落井怨银瓶。
郊居五首 其五::宋代：李复::种稻满南泽，露下稻已黄。雨足暗泉满，秷稚各自长。侵晓负镰去，日暮积我场。从今有晨炊，璨璨珠玉光。
怀仙吟 其九::明代：朱诚泳::天风吹散赤城霞，楼阁参差阿母家。三岛仙人开宴罢，金盘留得枣如瓜。
山东得雨志慰::清代：弘历::齐鲁连岁灾，黔黎亦亟苦。流离鸠鹄形，匪闻乃目睹。每餐为不饱，其状安忍语。来京值惨故，我心纷愁绪。民伤宛在怀，以我忝人主。赈贷虽屡加，尚恐不得所。轺车命大臣，稽察实惟汝。人事纵拮据，小救其奚补。降康端赖天，引领盼时雨。兹接方伯奏，佳卜商羊舞。一犁既普沾，东郊见侯旅。来牟纵过时，可以播稷黍。更切展转忧，谷种其焉取。
登下埔金龙山寺::明代：张天赋::花含久蕊逐时开，笑侣登高一放怀。晚景未应嫌路远，举头咫尺是天台。
和杨公济钱塘西湖百题 其七十五 东冈塔::宋代：郭祥正::崒堵藏真骨，东冈气象殊。烟云扫不尽，苔藓一痕无。
诃衍弟以甲辰浴佛日受老人付授志喜::明代：释今无::三十年前早诞生，指天今又属罗云。击开寺竹原龙种，呼起神鹞突洞云。内绍步移非干蛊，再参智过始超群。船头愧杀秕糠我，东去西之暂任君。
司马晋州待制哀辞::宋代：马端::志古流难合，谈高道自明。风波直恩分，鍼石尽交情。让节蒙知厚，华班绝绮荣。贱生怀感遇，当路假晶荧。累次青油幕，中间白玉京。吏文容议缓，邦事卹言轻。自此嗟流梗，何期苦见兵。塞垣心易动，漳浦信弥惊。玉蕊悲无验，金台望忽倾。岁阑云惨淡，天迥泪纵横。世有真忠亮，今亡至直清。旧僚知葬日，投此吊佳城。
清源山::宋代：钱熙::巍峨堆压郡城阴，秀出天涯几万寻。翠影倒时吞半郭，岚半凝处滴疏林。
效王建诗体三首 其三::宋代：赵希㑂::银钉未彻碧纱窗，秋入楼心送断肠。谁念缬花帘不捲，檐前收下玉玎珰。
湘东道中括杜句二首 其二::明代：邵宝::浦雷喧昨夜，瀼滑限西东。径筱含风净，林花著雨红。短墙残草里，高叶乱帆中。长路关心在，潇湘虚映空。
汤太史嘉宾米明府仲诏招集得鞍字::明代：张萱::上国开芳社，名园簇绣鞍。朱明初启序，粉署数邀欢。共载枚生笔，时弹贡氏冠。朝从花底散，山向柳边看。地接瀛洲胜，歌闻蜀道难。佳宾不速客，才子谩为官。绿蚁浮瑶斝，朱樱行玉槃。庭虚不受暑，月淡欲生寒。散帙烧高烛，题诗坐曲栏。良辰恣宴赏，清夜美游盘。薄宦真鸡肋，浮生尽鼠肝。野麟方困斗，枝鹊未全安。湖海孤蓬转，风尘两鬓残。抚时休仰屋，努力且加餐。
消寒五集曹远老命题拈得清字儗循旧例赋诗分赠二十三首 其二十三 结意之二::清代：祝廷华::雪聚成苍璧，冰莹胜白珩。山川同偃蹇，草木滞句萌。合有诗千首，还馀酒百盛。明朝交六九，日暖午风清。
暮秋杂兴 其一::宋代：连文凤::门巷多车马，空斋掩半扉。天时秋后变，人事日来非。岁月销英气，风霜敝客衣。谁知光景短，冉冉去如飞。
和圣俞农具诗十五首其一田庐::宋代：王安石::田父结田庐，聊容一身息。呼儿取茅竹，不借乡人力。起行庐旁朝，归卧庐下夕。悠悠各有愿，勿笑田庐窄。
杂兴::宋代：张镃::有虎南山南，有石北山畔。虎石人未辨，箭发石遂贯。一朝两生心，见石不见虎。若向虎石求，引满徒自苦。
题陈希夷像::元代：万石德躬::花项君王瓦棺冷，柴家陵上西风𦂳。殿前点检不知名，醉眼摩挲睨周鼎。白昼龙虎行天阶，紫微小星何佔哉。先生大笑出门去，明日华山归去来。山色还如旧时好，流水小桥散芳草。千载谁知驴背心，芒砀云深入孤岛。汴城峨峨汴水流，江南江北数百州。春王未已晋王起，人间万岁更千秋。
苦乐相倚曲::唐代：元稹::古来苦乐之相倚，近于掌上之十指。君心半夜猜恨生，荆棘满怀天未明。汉成眼瞥飞燕时，可怜班女恩已衰。未有因由相决绝，犹得半年佯暖热。转将深意谕旁人，缉缀瑕疵遣潜说。一朝诏下辞金屋，班姬自痛何仓卒。呼天抚地将自明，不悟寻时暗销骨。白首宫人前再拜，愿将日月相辉解。苦乐相寻昼夜间，灯光那有天明在。主今被夺心应苦，妾夺深恩初为主。欲知妾意恨主时，主今为妾思量取。班姬收泪抱妾身，我曾排摈无限人。
咏苔::宋代：宋祁::雨墙苍晕合，烟渚碧纹通。赋阁并尘掩，诗阶伴药红。萍流烦结实，絮乱枉因风。少閟回肠恨，春闺隔岁空。
舟中诵陶诗及诸葛传::宋代：王遂::隆中气象接莘磻，心术精微日月寒。学到圣贤无尽处，一毫人力不容安。
送砚与周宰::宋代：朱翌::巧匠斲山取山骨，媪神拱手不敢惜。因隆作防洼作池，以金为声玉为质。藉以绨衣便契携，置之乌皮长拂拭。忆昨随计西入关，太学三年同寝食。晨昏缀缉困蝇头，岁月磨研取鸡肋。时来偶题千佛经，吾自无功子何得。只今懒慢大可笑，身外了然无一物。经时不脱管城帽，子宜不赐汤沐邑。我今容子乞身去，却到安宜宰君室。宰君真是潇洒人，文章机杼乃自出。陈玄毛颖费追呼，子坚而厚宜比德。从兹去给上方札，便当入珥螭{左土右幻}笔。切勿劝草封禅书，亦莫上献开边策。雇君发明错与谊，昨奏条画今所急。忠言谠论闻四方，砚乎汝为不失职。
秋雨::唐代：薛能::宿雨觉才初，亭林忽复徐。簇声诸树密，悬滴四檐疏。省漏疑方丈，愁炊问斗储。步难多入屐，窗浅欲飘书。动蠖苍苔静，藏蚕落叶虚。吹交来翕习，雷慢歇踌躇。滞已妨行路，晴应好荷锄。醉楼思蜀客，鯹市想淮鱼。径草因缘合，栏花自此除。有形皆霢霂，无地不污潴。境晦宜甘寝，风清□退居。我魂惊晓簟，邻话喜秋蔬。既用功成岁，旋应惨变舒。仓箱足可恃，归去傲吾庐。
伤春曲::宋代：许棐::日日望郎郎未归，玉肌宽尽缕金衣。春心撩乱强拘束，碎剪红绡补旧枝。红绡才向枝头住，残花又逐东风去。愿花飞入笑筵中，莫入愁人断肠处。愁人见花人自羞，花见愁人花也愁。花飞有尽愁无尽，柳外一声黄栗留。
送新安王元成赴辽阳教官::元代：宋褧::三月边城未见花，榆关尽处草连沙。举头只见长安日，忘却江东是故家。
从军行二首·其一::唐代：王昌龄::大将军出战，白日暗榆关。三面黄金甲，单于破胆还。
赠万寰中尊师::明代：黄淳耀::南昌真人天骨奇，虬须直视面有威。十三工文𨽻博士，二十仗剑游京师。金门不能留，儒服不可羁。丹霄路缥缈，万里登峨眉。峨眉老翁怜尔诚，天皇一卷披青冥。缣帐风叶叶，玉鸾声琤琤。职授星中官，名书不死庭。朝檄南箕电父下，暮持秘咒龙神惊。伐狐破古冢，返魂通上清。只今踪迹遍南国，纶巾赤舄人人识。或过社树鬼先逃，或立醮坛神被劾。有病不求卢扁医，回天那许京焦测。上谷书生吾所贤，生平异事如羊权。一符一水俄寂然，我惊此事夜无寐，明日从师求学仙。
寄道友::唐代：祝元膺::两颔凝清霜，玉炉焚天香。为我延岁华，得入不死乡。
怅望 其二::清代：徐枋::西来山色满晴空，东望重溟雾霭濛。碧水天边低落日，白蘋江上动秋风。垂纶不为鲈鱼美，书帛难凭雁羽通。人事年年多错迕，谁云吾道已终穷。
过扬州忆昔四首 其四::元代：袁桷::四城赋拟张衡丽，十鉴书同贾谊哀。腹里春秋纳云梦，案头今古起风雷。青山不受折腰辱，白眼岂知徒步回。舟泊城南更回首，寒风吹泪下天台。
失调名::宋代：吴蒙庵::忽忽早睡。
苏养直::宋代：岳珂::其作字得东坡之骨，而加以平实。得山谷之体，而去其越轶。其应世接物得马少游之善，而持以卑诎。故先生者施之长上，居士者待其俦匹，兄之又所以示其亲且密。意厚词悉，情真制质。列之签帙，神采坌溢。虽不识者，亦将曰此隐君子之笔也。
金缕曲 一九四五年秋，日寇投降后数日，在银坑惊闻地质调查所傅徽弟泰和殉难，痛悼成此，并唁令姊舜华::近代：吕小薇::避难千官走。剩荒村、凄凉文物，书生殉守。落日平芜思往事，乱世人间鸡狗。叹沟壑、吾民惯受。忍辱偷生何等事，想刀丛、怒目嗔馀丑。留碧血，映牛斗。论交雁序澄江右。记城郊、春秋佳日，往来杯酒。弱姊心伤谁慰藉，白发倚门望久。频入梦、游魂知否。争信人间有此别，痛河清。不见斯人寿。遥奠处，泪盈袖。
高阳台·戊辰夏日经旧居法轮::当代：魏元旷::何必深山，城南衣角，当时曾住名贤。荷沼菱塘，沿濠仄径斜川。望中仿佛扬州路，猛回思、四十三年。绿阴中、石级层层，苔印依然。记经劫火都如故，只禅房花木，换了风烟。二载栖迟，谈经古佛灯前。从游无复相看在，等修罗、分散人天。剩凄然、万冢流萤，万树啼鹃。
江东桥::清代：许南英::排空雄石势岧峣，百丈横江走老蛟。汀水入溪归一束，漳江出海第三条。名儒学舍今零落，野老乡村更寂寥。远望万松关下路，战云愁惨未全消。
戏赠杨维桢儒司::元代：张昱::懒散情怀是索居，非关故草绝交书。空谋赤壁一斗酒，不寄云间双鲤鱼。近日西河疑子夏，几时汉武问相如？文章固是雕虫事，请教何人力有馀？
入峡::宋代：苏辙::舟行瞿唐口，两耳风鸣号。渺然长江水，千里投一瓢。峡门石为户，郁怒水力骄。扁舟落中流，浩如一叶飘。呼吸信奔浪，不复由长篙。捩柁破濆旋，畏与乱石遭。两山蹙相值，望之不容舠。渐近乃可入，白盐最雄高。草木皆倒生，哀叫悲玄猱。白云缭长袖，零落如飞毛。缅怀洚水年，惨蹙病有尧。禹益决岷水，屡与山鬼鏖。摧冈转大石，破地疏洪涛。巉巉当道山，斩截肩尾销。峭壁下无趾，连峰断修腰。破处不生草，上不挂鸟巢。水怪不尽戮，下有龙与鳌。辽哉千万年，禹死遗迹牢。岂必见河洛，开峡斯已劳。
小院笋辈逾时不出，作诗以催之::近代：许家惺::虚心久仰我为师，君子何缘相见迟。为欲干宵战风雨，因教郑重出山时。
集杜挽郑荐甫::清代：钱福那::生死论交地，情亲独有君。读书破万卷，高义薄浮云。素幔随流水，书签映夕曛。草堂杯酒在，把剑觅徐君。
秋日送杜虔州::唐代：王建::忆得宿新宅，别来馀蕙香。初闻守郡远，一日卧空床。野驿烟火湿，路人消息狂。山楼添鼓角，村栅立旗枪。晚渚露荷败，早衙风桂凉。谢家章句出，江月少辉光。
八月七日与吴沈二道人同过书坞时山堂初成::宋代：周南::暋阳收晶荧，清舫度林彙。坡陀认槿篱，屋角初涂墍。入门露荫竹，走鞭土为沸。橘栾尚涉涩，菊柄已幽毅。少纾趺坐筋，渐出穹隙味。疎丛石贞瘦，密樾尘髣髴。成余独往愿，劳我慈亲费。亲年合几何，倏已近喜畏。我发白满把，晚食迟下胃。一岁能几来，每来时自慰。不雨已经旬，长道熠饥蜚。竹檐出山泉，草根坌土气。长愿居此劳，州里未为贵。
句 其三::宋代：左纬::禽巢先觉晓，蚁穴未知霜。
谷林兄弟来索洛伽莲种予以去年仲冬遣人致之深以苦寒为虑意其未必得活也今年谷林兄弟以诗来告花放喜而有作::清代：全祖望::泊花池上妙莲开，可忆明山辛苦来。健步踰江踰海去，孤根和雪和冰栽。波澄犹带秋潮色，薏苦还存西竺胎。似此策勋宜十赉，问君何以报花媒。
颂一百则::宋代：释重顯::兔马有角，牛羊无角。绝毫绝厘，如山如岳。黄金灵骨今犹在，白浪滔天何处著。无处著，双履西归曾失却。
西城宫词十二首 其十二::明代：王世贞::不御坤宁二十年，玉阶埋月树迷烟。联房自信无人到，閒放猧儿自在眠。
蜀中歌五首 其一::明代：郑善夫::巴东春水锦江来，流入荆吴万里回。楼船细逐江流去，不见瞿塘滟滪堆。
题旧印苏文忠公天际乌云帖十二首并序 其五::当代：金鉴才::三生文字逐风尘，小卉无言不算春。不信试看零落后，座中谁是惜花人。
丁未秋日旅食京师偶成咏物二首 其一::清代：王家枚::莫笑涂鸦到处忙，传来墨迹俨君王。霜高陇北淩飞白，叶下江南榻硬黄。赝本一时凭刊落，鸿才几辈奋翱翔。家书欲寄浑难说，为报平安在异乡。
灯夕寄献内翰虢略公::宋代：钱惟济::峣阙翚飞河汉傍，勾陈遥认赭袍光。九枝火树连金狄，万里霜轮上碧珰。匝地行车珠纲细，照光晨燎紫沈香。祗开鳌岭神仙客，再拜云边捧寿觞。
诜十二弟以冬菊盆为余寿此花品金色而中心作::宋代：舒岳祥::弟以冬菊为兄寿，临风多情为三嗅。煌煌金碗覆金柈，葱管玲珑明艳透。重阳曾见金佛头，顶似旋螺踊泡沤。别有一种金荔子，心中簇簇高堆起。此时众菊争纷敷，二品於中亦自殊。况此千林骨立后，何从得此金覆盂。从来菊号霜下杰，今当唤作雪中英。雪中松柏不若贞，孔云后凋特晚耳，冬岭落毛钗乱横。水仙山礬何足道，此花便是梅花兄。
感蛙::宋代：钱时::翠蟾戛戛闹黄昏，反手为妖覆手祥。明月夜光遭按剑，可怜箕子学佯狂。
寄白头陀::唐代：白居易::近见头陀伴，云师老更慵。性灵闲似鹤，颜状古于松。山里犹难觅，人间岂易逢。仍闻移住处，太白最高峰。
赤枣子::清代：王倩::新病校，怕人怜。横膝瑶琴待整弦。却笑柳枝还倦甚，央郎扶起又成眠。
鹤::唐代：杜牧::清音迎晓月，愁思立寒蒲。丹顶西施颊，霜毛四皓须。碧云行止躁，白鹭性灵粗。终日无群伴，溪边吊影孤。
春日咏怀 其一::清代：多隆阿::鸣春好鸟语双双，又听晨钟向晓撞。渡岭闲云穿石罅，匝庭密树荫纱窗。交人意淡恒违俗，爱古心高不受降。积闷年来遣未得，浇书怡喜酒盈缸。
挽孟待制驾之::元代：魏初::有志明时竟不伸，士林公议惜斯人。秋风断雁从谁托，老木清霜见本真。草草杯盘千里别，悠悠天地一丘尘。题诗忘却伤心处，为是传家有凤麟。
惠麓晚归::清代：顾敩愉::闲云三两岫，深处是山家。幽径无来客，轻风扫落花。溪光空翠合，树影夕阳斜。回指旧游处，苍苍横暮霞。
集渊明句挽吴处士::明代：何乔新::自古皆有殁，此语真不虚。伊人亦云逝，精爽今何如。少时壮且厉，委怀在琴书。误落尘网中，暂与园田疏。园田日梦想，息驾归閒居。长吟掩柴门，栖迟固多娱。翳然乘化去，壑舟无须臾。寒华徒自荣，深谷久应芜。荒草何茫茫，时时见废墟。人生无根蒂，终当归空无。念此怀悲悽，言尽意不舒。
好事近（次韵昌甫）::宋代：韩淲::北客过江来，赢得家家都老。屈指中兴人物，到如今谁好。散庵常是爱山林，健笔胜挥扫。我则临风三叹，信儿曹惊倒。
谢杨仲才惠芍药 其三::宋代：虞俦::回首龙山忆孟嘉，诗成醉墨带烟霞。风流多谢佳公子，遣赠扬州几度花。
神符山乡避寇效杜少陵同谷七歌 其二::元代：黎伯元::短檠短檠吾与汝，天涯到处同甘苦。黄尘涨天白日暮，眵昏书眼犹汝顾。迩来无烛照逃亡，天阴燐火行失路。呜呼二歌兮歌始奋，呼酒为我散孤闷。
离平江::宋代：郑刚中::桥外客舟连夜发，饱吹十幅风蒲滑。天明无处觅高城，但见吴江波浪阔。
寄祝张翁源泰亭二首 其一::明代：陈恭尹::鸿名宿昔著关中，凫舄今飞到粤东。孝友世传张仲在，文章人羡景阳工。九成乐奏高台月，百里花开昨日风。题柱盛名何以颂，早将霖雨慰宸衷。
二月二日::清代：陈曾寿::彩殿崇隆曙色侵，全将晖丽压萧森。迁莺贺燕纷时栋，喝道笼街簇羽林。入幕客卿翻济济，布金供帐夥沉沉。地衣堆锦花含笑，辛螫谁知圣主心。
怜愚诗四十二首 其二::明代：宋应星::山中樵客食无酶，热芋寒饘八十来。参附若还能续命，王孙公子不须哀。
寄题丰乐亭::宋代：苏舜钦::神物藏胜地，深林隐苍峰。威夷渡浅岭，爱此泉一钟。古今未见赏，荒然草苔封。公来辟一径，疏凿随指踪。挥洗落尘虑，甘凉洒烦胸。搆亭于其间，四面开轩墉。名之丰乐者，此意实在农。使君何所乐，所乐惟年丰。年丰讼诉息，可使风化醲。游此乃可乐，岂徒悦宾从。野老共歌呼，山禽相迎逢。把酒谢白云，援琴对孤松。境清岂俗到，世路徒冲冲。
吴下同年会诗::宋代：周承勋::青云紫陌不相违，四海如公省见稀。身在外台严刺举，诗来属邑慰瞻依。珠园授笔驱春雨，泽国扬帆送夕晖。留落而今待公道，敢言一斥羡群飞。
旅寓岑寂中园丁送花四品因赋五绝::宋代：杨公远::粉绡细剪缀枝条，无奈盈盈笑靨娇。最是短篱遥认处，浑如腊雪未全消。
驱车上东门::两汉：佚名::驱车上东门，遥望郭北墓。白杨何萧萧，松柏夹广路。下有陈死人，杳杳即长暮。潜寐黄泉下，千载永不寤。浩浩阴阳移，年命如朝露。人生忽如寄，寿无金石固。万岁更相送，贤圣莫能度。服食求神仙，多为药所误。不如饮美酒，被服纨与素。
花山寒食::宋代：欧阳修::客路逢寒食，花山不见花。归心随北鴈，先向洛阳家。
观史而倦辄成短句意或有在不复次第览者幸贷其拙云 其七::明代：倪岳::杵臼程婴事不同，托孤犹足亚桐宫。高风千载无人继，一节还宜数霍公。
秋蝉 其二::明代：释今摄::绝尘高蹈一身轻，浊世徒劳怨独清。长挹金风资冷韵，只茹珠露谢贪名。晓飞自爱云山胜，晚噪如闻天籁声。不似芳时莺语巧，三秋常有雪霜情。
章衡阳省丈赴谪罗定州道文江宿小斋 其二::明代：邹元标::英雄俱失路，聚首倍堪怜。把臂风尘绝，停杯意气偏。驱车君似隐，面壁我疑禅。细雨分离处，无言亦黯然。
金陵所居青溪草堂闲兴::唐代：李建勋::窗外皆连水，杉松欲作林。自怜趋竞地，独有爱闲心。素壁题看遍，危冠醉不簪。江僧暮相访，帘卷见秋岑。
雨 其三::清代：弘历::山田日日看云黄，都喜惟时若雨旸。可识先忧饶后乐，塞中还为祝丰穰。
宫词效王建五首::宋代：张耒::昨夜新霜满玉阶，初冬处处火炉开。中官逐院传宣赐，南国诸侯进橘来。
宿山中十首::宋代：刘克庄::岩僧殊好事，绝顶庙龙君。勿笑一泓水，能生六合云。
题陈氏潇湘八景图 其五 渔村夕照::元代：陈旅::落日楚江深，倒景在高树。晒网茅屋头，分鱼石梁步。
折桂令·题录鬼簿::元代：周浩::想贞元朝士无多，满目江山，日月如梭。上苑繁华，西湖富贵，总付高歌。麒麟冢衣冠坎坷，凤凰台人物蹉跎。生待如何，死待如何？纸上清名，万古难磨。
江南五首::宋代：刘克庄::身是假皇帝，国由内太师。伪朝旧宫殿，历历有遗基。
送赵成都五首 其一::宋代：赵蕃::蜀道当谋帅，维城孰愈公。夷陵护江左，斜谷顾关中。北虏心豺虎，南蛮势蚁蜂。守攻虽有异，镇抚不妨同。
张参戎园十首 其一::明代：顾璘::时物易代谢，名园偏较迟。松杉无改色，花卉递生姿。托兴双樽酒，澄心一镜池。请看新种竹，取次发孙枝。
仙迹岩题诗二十三首·无骨篛::宋代：佚名::许氏功成获上升，曾遗一剂语丁宁。山生绀篛奇无骨，洞隐金丹显有灵。松竹欹岩非易取，烟霞塞道卒难经。有缘仙者当须遇，用幸搜求岂露形。
岁时书事 其二::宋代：张侃::墙东古杨树，秋来已憔悴。非无岁寒心，政以枝条脆。阳春敷新荣，生育不择地。依依杨柳枝，风前舞娇翠。娇翠虽至柔，中有生生意。
【南吕】骂玉郎过感皇恩采茶歌_夏目衔泥燕::元代：顾德润::夏目衔泥燕子穿帘幕，早池塘贴新荷，庭愧堤柳鸣蝉和。扇影罗，巾岸葛，花盈座。暑气无多，雨声初过。倚东床，开北牖，梦南柯。灯前恣舞，醉后狂歌。书慵注，琴倦抚，剑羞磨。挂青蓑，钓沧波。世尘不到小行窝。笑拥青蛾娇无那，年来放我且婆娑。述怀蛛丝满甑尘生釜，浩然气尚吞吴，并州每恨无亲故。三匝乌，千里驹。中原鹿。走遍长途，反下乔木。若立朝班，乘骢马，驾高车。常怀卞玉，敢引辛裾。羞归去，休进取，任揶揄。暗投珠，叹无鱼，十年窗下万言书。欲赋生来惊人语，必须苦下死工夫。人生傀儡棚中过，叹乌兔似飞梭，消磨岁月新工课。尚父蓑，元亮歌，灵均些。安乐行窝，风流花磨。闲呵诹，歪嗑牙，发乔科。山花袅娜，老子婆娑。心犹倦，时未来，志将何！爱风魔，怕风波，识人多处是非多。适兴吟哦无不可，得磨跎处且磨跎。
舟中对雪近邳州十馀里而不到::明代：刘崧::维舟拥被且停栖，风雪纵横势欲迷。望远亭亭馀杞柳，积深渐渐没蒿藜。波间白鸟悠扬去，沙上乌鸦自在啼。南下邳州惟十里，瓶中安得酒同携。
集杜句赠胡三良医 其四::明代：边贡::断肠分手各风烟，肺病几时朝日边。同辇随君侍君侧，自称臣是酒中仙。
即事漫述四首 其三::明代：王守仁::窅窅深愁伴客居，江船风雨夜灯虚。尚劳车驾臣多缺，无补疮痍术已疏。亲老岂堪还远别，时危那得久无书。明朝且就君平卜，要使吾心不负初。
后坊牧归::明代：吴与弼::林泉随处境幽幽，争奈浮生不暇游。日日杖藜归去晚，野心端被白云留。
石湖伤王履吉::明代：黄省曾::欢境凄怀动，新林逝客栽。嵇庭仍茂竹，张宅半荒苔。湖忆临杯绿，花疑作赋开。酒船今寂寞，不复子云来。
谒滕王阁::当代：陈振家::滕王新阁倚斜阳，岸树萧疏叶半黄。庐岭南来秋浩荡，赣江北去水苍茫。阎公伟饯留佳话，童子飞毫吐妙章。唯憾英才天不纵，游观遗迹枉增伤。
冬日南谷读书::宋代：陈藻::列岫开平野，修墙隐密林。暗泉闻雨响，寒日觉冬深。眼底孤村近，云边小树侵。何须钱买屋，空寺足闲吟。
寿阳城南写望怀历阳故友::宋代：林逋::楚山重叠矗淮濆，堪与王维立画勋。白鸟一行天在水。绿芜千阵野平云。孤崖拂阁晴光见，极浦渔舟晓未分。吟罢骚然略回首，历阳诗社久离群。
乌夜啼 其八::隋代：佚名::巴陵三江口，芦荻齐如麻。执手与欢别，痛切当奈何。
深甫过留宿并示近诗::宋代：刘敞::别长会时稀，乐少忧日多。邂逅非素期，悲欢奈君何。明灯照空窗，风雪满天地。此时坐相对，达旦终不寐。少年慕结交，徒以此方寸。危生始自感，来日安可问。意气久已夺，形发亦已衰。如何切磋意，不废平生时。惊禽坠虚弦，病叶陨轻露。一闻伤心奏，涕下已如注。
寄李士宁先生::宋代：王安石::楼台高耸间晴霞，松桧阴森夹柳斜。渴愁如箭去年华，陶情满满倾榴花。自嗟不及门前水，流到先生云外家。
悲哉孔子没::宋代：王安石::悲哉孔子没，千岁无麒麟。蚩蚩尽鉏商，此物谁能珍。汉武得一角，燔烹诬鬼神。更以铸黄金，传夸後世人。
探春慢 虾::清代：杜文澜::草屩穿烟，筠筛漉月，水村风景如画。枉叹无肠，空怜比目，葑荇微阴堪籍。闲了垂纶手，伴蟹火、一星深夜。只愁网起桃花，数枝萍蒂萦惹。长忆捞秋涧底，对旧雨杯盘，宵半情话。露湿须帘，云扶鬣杖，乡味依依茅舍。鲑菜荒生计，孤俊约、扁舟同下。听罢啼鹃，蠡湖重醉新鲊。
昭君怨（题春波独载图）::宋代：高观国::一棹莫愁烟艇。飞破玉壶清影。水溅粉绡寒。渺云鬟。不肯凌波微步。却载春愁归去。风澹楚魂惊。隔瑶京。
九月七日作::清代：缪公恩::弓月悬星汉，寒光落万家。蛩吟清露重，雁带碧天斜。父母怜游子，关山感物华。徘徊明镜里，举首望浮槎。
双剑篇::元代：戴良::君不见干将冶铁铁不流，镆邪遇之剪指投。赫然鍊成双宝剑，遂匿其阳以阴献。雌雄离隔经几年，一朝飞堕君侯前。乃知神物不虚授，必待英豪始联偶。从今永近君侯身，玉头珠口相鲜新。韬里束来白鹇尾，匣中藏却绿龟鳞。遭时未息干戈事，且为君侯充武备。黑犀中断未为奇，白蛇夜斩方称利。五山精，六金英。也曾埋没豫章城，时时紫气斗间明。占者已知吾国兴，君侯佩之可千龄。
写怀::明代：边贡::白发萧萧五十春，宦途犹作未归人。何时杖履柴门路，风景依然远俗尘。
寄睦州陆郎中（一作寄陆睦州）::唐代：许棠::下国多高趣，终年半是吟。海涛通越分，部伍杂闽音。晓郭云藏市，春山鸟护林。东浮虽未遂，日日至中心。
题杜介供奉熙熙堂::宋代：苏辙::门前籍籍草生径，堂上熙熙气吐春。遮眼图书聊度日，放情丝竹最关身。年来冯脱乌皮几，客去时干漉酒巾。卜筑城中移榜就，休心便作广陵人。
木兰花::唐代：李涉::碧落真人著紫衣，始堪相并木兰枝。今朝绕郭花看遍，尽是深村田舍儿。
日寇侵华二首 其二::近代：吴卓澄::日寇猖狂屡兴戎，图吞华夏总成空。红旗奋直英雄戟，弃甲披靡遁海中。
姑苏杂咏 师子林十二咏 修竹谷::明代：高启::翠雨落经床，林鸠午鸣后。笋出恐人来，编篱遮谷口。
世明九客同登滕王阁索诗口占::宋代：释德洪::西山出云青未了，九客凭栏一笑时。秋天便是一张纸，写取江南觉范诗。
写碧城摘句图竟题诗 其四::清代：管筠::丽句如佳人，天然出名靓。发艳梨涡娇，吹芳兰气静。玉镜一泓春，照见桃花影。
车遥遥::元代：梁寅::车遥遥，江上路。知君心与江水东，水可停流车不驻。出门望风沙，碧云在天涯。少年万里志，那思早还家。落花纷纷沾绮疏，春来春去伤离居。丈夫官慕执金吾，敢云富贵非良图。托身自误不自怨，惟愿羊肠九折无摧车。
公无渡河·公乎渡河不可航::宋代：孙嵩::公乎渡河不可航，年既老，智则童。临流径渡何伥伥，夫岂有急须自亡。前无掣，后无挤，且无迹捕至尔门，未至东市之诛磔死如牛羊。河流在前白日光，谁以锦覆河流黄。公不见河源夭矫落崑崙，悬天注地千里强。飞奔突入中原疆，一击无有完堤防。跳蹴后土舂穹苍，公懵视之行康庄。掉臂而往无褰裳，不能驭风骑气奚为狂。河之流汤汤，鲲鲸之恶未可量。长戈为鳍锯为尾，刀崖斧窟镵牙张。公其以身委饥肠，人生无难死足伤。以饥寒死骨犹藏，棺槨送尔松柏冈。何必为河之鬼冯夷乡，其下浊泥出无梁。何不相蹙公自僵，奈何乎箜篌之音河水旁。
鸿社诸子来集听晓山房::近代：梁耀明::鸡黍三秋一约坚，海天风雨故人船。食惟求简存乡味，客至能常亦胜缘。已惯虚盈觇水月，不妨歌啸共云烟。小园拓土依林壑，种得山花待晚妍。
偈颂一百六十首 其二十三::宋代：释宗杲::德山棒，临济喝，今日为君重拈掇。天何高，地何阔，休向粪扫堆上更添搕掩。换却骨，洗却肠，径山退身三步，许尔诸人商量。红粉易成端正女，无钱难作好儿郎。
和朱元晦九曲櫂歌::宋代：欧阳光祖::听取渔歌说武夷，武夷九曲水涟漪。放舟理櫂从头去，三十六峰天下奇。
咏史诗。金谷园::唐代：胡曾::一自佳人坠玉楼，繁华东逐洛河流。唯馀金谷园中树，残日蝉声送客愁。
波斯短歌行译笺 其九十七::当代：钟锦::茫茫瀚海见泉踪，渴极行人一跃从。若踏陌头春草偃，顷时昂起复蒙茸。
送王无咎善邵康节皇极数二首::宋代：杨万里::安乐窝中书一编，君从何许得真传？我无杜曲业麻在，也道此生休问天。
侍将军登快哉亭::清代：杨圻::桃花烟浪里，兵马此登楼。落日山无尽，东风江自流。逢春惊久客，多难惜清游。不敢题诗句，苏公在上头。
临江赠高德音还粤 其一::明代：何吾驺::满天流火揽行旌，江上逢君把袂情。为扫海岐松涧石，试弹孤剑雨中听。
新竹新韵::宋代：王柏::瞻彼依依竹，来依夫子墙。密含千亩势，清閟一窗凉。直指生来瘦。贞标静里香。缅怀仪凤意，不记岁年长。
哭尊大人领省::元代：耶律铸::孤儿泪眼空流血，一夜不知浑白发。宝灯轮毕新记成，梦断疏钟吼残月。白云隐隐入青冥，生死悠悠两长诀。人閒天上父子情，遗愤有身终尽雪。
纪感::宋代：释行海::昊楚经年杀气凝，艰难国步涉春冰。义旗东下谁相似，誓楫中流我不能。水到南徐围铁瓮，山从北固抱金陵。捷音尚隔苍茫外，貂尾良弓足股肱。
和同年春日韵五首::宋代：袁说友::雄篇多幸到柴扉，只恨空留最后枝。收拾愧同螬食李，侯生谁复敢言诗。
题东岩隐者壁::宋代：文同::青峰丛丛拥危壑，绿树团团扶曲阁。幽人睡起漱寒泉，坐看一林山雨落。岩前火气杂之术，涧下苔痕乱猿鹤。自怜尘土满衣衫，欲解从君今尚莫。
归州峡::明代：田登::城堞势凌空，江流百折东。云蒸神女峡，春沁楚王宫。民屋高低见，山花寂寞红。夜深奔浪恶，风雨撼苍穹。
对红香梅::宋代：舒岳祥::雪里红梅树，尊前白发翁。莫求颜色似，风致许渠同。
宿村舍 其三::金朝：李俊民::怀抱何曾得少欢，春愁飞上两眉间。一瓢谩酌独清水，几屐能穷无尽山。见说酒兵长日备，未知诗债几时还。须防别后将军禦，不待寻盟辄斩关。
读《后汉书》作小乐府三十八章 其十四 贾景伯::清代：张晋::君山不读谶，高识足千秋。康成犹未免，景伯又何尤。
鹤泾田舍见旧作 其一::明代：顾清::扁舟长忆访田翁，落木空江溯远风。一笑今朝是何日，十年游子忽耕农。西清东阁烟霄外，曲水方洲画卷中。间拂旧题看不厌，欲凭精卫寄愚公。
和董端明大野渔父图::宋代：李弥逊::钓艇夷犹一苇横，烟波万顷寄馀生。春雨歇，暮霞明。零乱溪花堕玉英。
送李秀才赴婺州招::唐代：皎然::山开江色上，孤赏去应迟。绿水迎吴榜，秋风入楚词。猿清独宿处，木落远行时。见说东阳守，登楼为尔期。
望桂林山水喜而有作::清代：何桂珍::桂林山水冠诸州，天遣诗人豁远眸。云气西侵昭岭色，河声东泻广江秋。孤城落日闻猿啸，野水连天放棹游。近日小斋无一事，晚来强半为诗留。
芝秀轩词四章 其四::元代：杨维桢::铁之泾兮凤之沼，思公子兮善窈窕。善窈窕兮乐康，聊逍遥兮岁年老。
山居怀林处士::宋代：白珽::昔有林处士，结庐邻峰巅。年年不入城，梅花有佳联。童鹤三数口，负郭十亩田。弟侄列朝裾，咸平好时年。人品既已高，奉养常充然。嗟我何为者，日用买山钱。爱诗不能佳，未了区中缘。空有一寸心，羡杀处士贤。饱看贵人面，不若饥看天。搥床呼伯雅，且此相周旋。有田足几时，卓哉坡翁言。
砚::唐代：李峤::左思裁赋日，王充作论年。光随锦文发，形带石岩圆。积润循毫里，开池小学前。君苗徒见爇，谁咏士衡篇。
雁荡道中::宋代：潘柽::千丈岩头一点红，春风吹落浅莎中。山僧倚杖移时去，说似溪边采药翁。
白雪诗::南北朝：颜延之::翩若圭屑，晰如瑶粒。
江亭十绝 其一::元代：朱晞颜::春江流水曲尘波，亭上羁人奈若何。底事同来不同去，又添新雨入漳河。
芜湖感旧::宋代：陈造::下帆同乌栖，挂帆逐鸡起。但见芜湖月，耿夜清如水。江左此壮县，我昔舟屡舣。诸公各敬客，款曲岂今比。酒杯惯邀留，妓围供燕喜。流连动十日，挥扫或千纸。旧游想如昨，故交今余几。逝者泉壤隔，存者参辰似。浪凭楚些招，盍寄相思字。可能唤巫阳，且欲托双鲤。
过陶岭有钱王井又三里有钱王石庵::宋代：林景熙::沙井泉初试，石庵苔已荒。不知更宋代，犹自说钱王。古冢木根怪，春山云气香。诗成无纸笔，驻马语残阳。
醉春风::宋代：贺铸::楼外屏山秀。凭阑新梦后。归云何许误心期，候候候。到陇梅花，渡江桃叶，断魂招手。楚制汗衫旧。啼妆曾枕袖。东阳咏罢不胜情，瘦瘦瘦。隋岸伤离，渭城怀远，一枝烟柳。
牡丹诗二十首 其十四::清代：丘逢甲::看到奇花眼欲迷，不须惊走笑山妻。天津桥上闻鹃客，忍断残香付马蹄。
送九江郡判郑廷韶 其一::明代：徐溥::云暖天衢雨浥尘，清风双旆远行人。旧从桂籍知名久，今向枫宸拜命新。天入九江连郡治，星罗万室拥编民。庐山五老多形胜，公暇何妨览眺频。
咏廿四气诗 大寒十二月中::唐代：元稹::腊酒自盈樽，金炉兽炭温。大寒宜近火，无事莫开门。冬与春交替，星周月讵存？明朝换新律，梅柳待阳春。
送范秋官以贞谪凤翔判得真字::明代：李东阳::早闻长策动枫宸，十载郎官谪命新。家远漫为秦岭客，恩深不作播州人。一身且向閒时病，万事还从定后真。萧索郡斋山树里，坐看黄叶渐回春。
唐享昊天乐 第五::唐代：武则天::朝坛雾卷，曙岭烟沈。爰设筐币，式表诚心。筵辉丽璧，乐畅和音。仰惟灵鉴，俯察翘襟。
空船行，为金道隐赋::清代：钱澄之::给谏被逮身萧然，身外长物一空船。金吾求贿苦不遂，破船估值十千钱。董生守船陈苦词，此船留裹给谏尸。姚髯仗剑船头坐，腐儒可笑又可悲！须臾攘臂牵船去，两生抵死留不住。金吾移住空船里，有子十龄旋堕水。伤心卧病未经旬，禳祓无功金吾死！共惊凶物无人留，空船弃置江东头。给谏放回沙上卧，送船与渠渠不收！
金来禽::宋代：韩淲::红湿华滋叶护花，金来禽映海棠斜。珊瑚声里飞山鹧，云气吹晴落紫霞。
祝英台近 秋旅搜箧，得故衣，怅然::近代：赵尊岳::掠秋痕，扶烛影，残夜伴针线。唾碧裁红，刻意试寒暖。不期万劫蹉跎，百年辛苦，送流水时光一盷。尽肠断。历历金锁葳蕤，开奁隐犹现。偏是仙蓬，咫尺隔天远。那回谁信寻常，凌波人去，竟忘约他生重见。
长安道::隋代：江总::翠盖承轻雾。金覊照落晖。五侯新拜罢。七贵早朝归。轰轰紫陌上。蔼蔼红尘飞。日暮延平客。风花拂舞衣。
闻闵廷言周琏下第::唐代：贯休::前榜年年见，高名日日闻。常因不平事，便欲见吾君。兄弟居清岛，园林生白云。相思空怅望，庭叶赤纷纷。
燕姬::明代：谢与思::青楼落日出燕姬，閒向石床看奕棋。问之不语拂衣去，恼杀千门杨柳枝。
怀次明::明代：文徵明::高居寂历雁村前，中有幽人抱枕眠。见说常贫妨道味，从教小病养閒缘。三旬闭户桃花雨，一味安心柏子烟。安得韨除将艇子，横塘新水绿娟娟。
拟古 其一::宋代：田锡::棠溪出精金，百鍊无馀滓。铸得芙蓉剑，灵辉若秋水。陆可断兕犀，阴亦惊神鬼。照物双影寒，中霄灵气紫。有时风雨至，欲作龙蛇起。海酒与陵肉，宝烛延奇士。酣饮取传观，英图各相视。吐气成虹蜺，将平不平事。大笑荆轲辈，卒如儿女子。
题江月图赠建昌梅子庾::明代：程嘉燧::弄月燕子矶，江水明见底。归客中夜分，橹尽钟逦迤。至今白玉光，眼花时欻起。醉吟秋钟诗，此图聊借耳。心开恍月皎，客好如酒美。画师隔前身，习气现弹指。眉宇何微茫，兀傲乃似子。坐客急捋须，此处不凡矣。放笔亦自笑，一戏复尔尔。平生澹荡人，饥饿仅免死。樽罍遥可呼，瓶罂先见耻。天公怜寂寞，突兀来快士。破垣行宝彝，空庖出乾胏。歌仍落金石，管欲迷宫徵。不辞笑脱颐，应防怒切齿。此语久欲吞，凭君吐终始。
冬夜读书有感::宋代：陆游::一指头禅用不穷，一刀匕药去凌空。汗牛充栋成何事，堪笑迂儒错用功。
十月::明代：文徵明::尘凝四壁漠然空，十月江南见朔风。细雨挟寒催木叶，弱云将暝暗房栊。壮心迂拙怀时事，病骨萧条感岁功。忍死不妨留笔砚，尽堪相慰寂寥中。
鱼游春水 万红友书来，云适金沙，周东会暨叙彝上人在舍，可过郭外，同看水色。余以他事未赴，作此柬之::清代：陈维崧::君家春矶嘴，一点炊烟芦荻里。渚花飞处，绿到河边楼子。细雨卖鱼声掠村，斜日焙茗人归市。㗳尔捶琴，兀然隐几。报道今朝闲未。好向晴川弄芳芷。况来高士羊裘，名僧麈尾。那知有约长孤负，自分无缘供驱使。茫茫此愁，略如溪水。
宋颂九首·圣神::宋代：石介::二国之君，各何尔土。虎凭于山，莫予敢取。蛟凭于渊，莫予敢侮。万其年兮，关鐍以固。
放舟漫兴::宋代：胡宏::宿雨喜初霁，湖光照人明。狂风撼林木，万里波涛清。放舟东山边，兰菊有奇英。实德自不掩，清香远相迎。侵晨来露布，已罢西南征。挺挺湖海豪，涕泗成纵横。
客愁::宋代：释惠琏::向来春兴自不浅，老去客愁还复深。半夜蜀禽呼梦破，柳风桃雨总关心。
南涧::元代：杨弘道::郁郁薶高树，茫茫见碧岑。风声成万籁，云影落轻阴。
秋江独钓图为许启衷赋::明代：郑鹏::穹林昨夜商飙起，面面芙蓉削空紫。洞口寒泉一𣲖垂，直泻银河数千里。竹篱茅屋连山坡，上方楼阁惊嵯峨。轻车细马谢尘迹，梵僧野老时相过。渔翁独泛扁舟小，百尺丝纶青袅袅。松声聒耳喧寒涛，澹澹长空绝飞鸟。残月孤云几醉醒，蘋花洲渚芦花汀。君不见磻溪钓叟年八十，一顾成周有馀力。
相逢行::清代：谢绍谋::今日亦相逢，明日亦相逢，华堂置酒生春风。今日亦相逢，明日不相识，翟公门巷无颜色。
调张助甫三绝 其二::明代：王世贞::何限青山色，当君对案时。肯同山吏部，长醉习家池。
贺郑漕三首::宋代：黄公度::东京望重两儒先，经术传农败百看。派别九仙绵庆胄，运逢千载毓真贤。鼎槐未孥登三事，社桃何知托十天。寿考祝公如卫武，愿赓淇澳入诗篇。
筹笔店江亭::唐代：陆畅::九折岩边下马行，江亭暂歇听江声。白云绿树不关我，枉与樵人乐一生。
夜直东观::宋代：孔武仲::萧散爱閒官，因循亦厚颜。聊休俗士驾，独宿道家山。风幔自舒卷，月窗重闭关。其如江海梦，已与雁飞还。
如梦令·九八般般洽协::元代：王哲::九八般般洽协。普遍尽归调燮。处处见光辉，灿灿尤增炜烨。相接。相接。长出瑶枝玉叶。
送李中丞三首 其二::明代：王廷陈::九曲风涛迥自惊，黄河天畔绕孤城。中宵笳鼓扬帆渡，万古鲸鲵避楫行。
落花 其三::明代：黄锦::无数花飞点客窗，捲帘犹自拨银釭。乘风逐队纷成阵，乱雨奔流漫注红。摇落敢言天有忏，芳菲还纪色无双。从今别却繁华日，一片春心未肯降。
过苏斋师寓斋感赋 其一::清代：曹振镛::空庭寥落梦吟魂，每过潸然渍涕痕。昔侍门墙呼老友，今趋第宅对孤孙。可能点笔神光护，祇有遗书手泽存。石墨楼高回首望，尽教腹痛向黄昏。
赠别三首 其二::宋代：周密::野梅发崇冈，寒日惨不舒。单车骋长道，怅怅无安居。梦寐日以劳，晤语日以疏。边城足飞雁，因寄江南书。
晚过山寺看芍药::清代：徐宗亮::丈室花光照暮天，色香空尽转生妍。青山何处容吾隐，看到残春又一年。
二月八日偶成寄祝艾臣同年四首 其二::清代：曹家达::薄采葑菲日易斜，暂凭高卧息纷拿。海风吹下萧萧雨，别梦如云谢到家。
庄居值雨偶得十诗示秦处度 其五::宋代：李之仪::死生固可嗟，一谪辄不返。君恩非不深，奈尔道路远。反初不忍歌，折臂信能遣。已矣何足论，幸子真入眼。
甲午岁暮感事诗 其十四::清代：张洵佳::激昂杯酒发高歌，世事惊心可奈何。宵旰忧勤天子圣，封疆历练旧臣多。力回元气销兵革，整饬军容作鹳鹅。拭目承平早归去，不才含笑老岩阿。
城东尼寺哭妹三首 其一::明代：边贡::佛居峻且玄，中有嘉树林。惊飙陨其芳，柔叶垂广阴。青阳讵能几，朱夏奄相临。一为生死哀，感我涕盈襟。
秘阁檐摧李监仁甫得湖北漕用温公故事作小诗::宋代：周必大::台门屋坏中丞去，秘阁檐摧少令归。赖有温公遗事在，故应早晚入黄扉。
一萼红二首 其一::清代：王时翔::记年时。爱银笺细字，佳客赌填词。花影移帘，月痕过砌，敲句曾费闲思。遍寻取、名流乐府，抄弹指、小本枕中携。艳合红牙，豪参铁板，风调双宜。每到九龙山畔，向文星光里，暗认幽栖。心挂云峰，路迷烟树，孤艇东下依依。幸刚遇、江头春鲤，附巴吟、寄与郢师知。乞得圆明数颗，五色摩尼。
申符庶常宅守岁分韵得十五咸::清代：孙廷铎::升沈何处问巫咸，客里光阴似过帆。晚景惟堪随野老，梦魂那复著朝衫。岁除回首家千里，周甲斋心偈一函。冷暖自知还自问，近来荆棘已全芟。
东塘舟中::宋代：黄文雷::初识东塘路，言寻槜李船。鱼盐千古地，吴越一家天。梦觉何为者，行藏不偶然。半溪疏竹影，相送海云边。
西使将旋卧病移旬::明代：杨慎::江汉起秋色，池塘生夕阴。萧条众芳敛，啁唽候虫吟。清光徘徊映，圆景散空林。采芝歌不发，鍊药行相寻。隐囊废丹帙，对晃虚清琴。怀哉北望瞩，怆矣西飞心。端忧与云结，商声随风骎。晏然山中暮，弱怀良难任。
夜泊朱砂港::元代：许恕::舟泊朱砂港，萦回路欲迷。人家暗杨柳，春渚乱凫鹥。兵甲移河内，耕渔忆瀼西。地幽堪避世，何似武陵溪。
万府君挽词::宋代：王十朋::肯叹儒冠误，长随举子忙。阿戎成雅志，小阮发幽光。原冷鸰犹近，椿摧桂始芳。老成嗟不见，犹记貌堂堂。
次韵李季章参政哭其夫人::宋代：陆游::万里毡车入凤城，岂知遽已迫斜曛。似闻後院思遗爱，掩泪人人说小君。
和致仕李政奉韵::金朝：边元鼎::车马年年陌路尘，安知六骥过窗频。云泉是处堪为乐，轩冕从来只累人。浮世梦中无限事，红颜花上霎时春。五湖兴有扁舟笛，好在晴天月一轮。
季氏将伐颛臾::先秦：孔子及弟子::　　季氏将伐颛臾。冉有、季路见于孔子曰：“季氏将有事于颛臾。”　　孔子曰：“求！无乃尔是过与？夫颛臾，昔者先王以为东蒙主，且在邦域之中矣，是社稷之臣也。何以伐为？”　　冉有曰：“夫子欲之，吾二臣者皆不欲也。”　　孔子曰：“求！周任有言曰：“陈力就列，不能者止。’危而不持，颠而不扶，则将焉用彼相矣？且尔言过矣。虎兕出于柙，龟玉毁于椟中，是谁之过与？”　　冉有曰：“今夫颛臾，固而近于费。今不取，后世必为子孙忧。”　　孔子曰：“求！君子疾夫舍曰欲之而必为之辞。丘也闻有国有家者，不患寡而患不均，不患贫而患不安。盖均无贫，和无寡，安无倾。夫如是，故远人不服，则修文德以来之。既来之，则安之。今由与求也，相夫子，远人不服、而不能来也；邦分崩离析、而不能守也：而谋动干戈于邦内。吾恐季孙之忧，不在颛臾，而在萧墙之内也。”
留侯一首::宋代：刘克庄::一槌复九世雠，编书封万户侯。指视紫芝翁出，身从赤松子游。
夜晴::宋代：王铚::雨脚初收天意晴，西风摇落夜寒清。披衣自起开窗户，落月一山高下明。
独游兴教寺::明代：区大相::野寺平郊隐，幽人独骑过。旱田秋穫少，近郭晚樵多。树动霜摇橘，池荒风捲荷。安知花院里，不有病维摩。
醴陵坡谒蔡忠烈公::清代：郑珍::谁似先生少，成仁鼎沸时。磔身无李芾，里葬有句卑。穹昊心难转，英雄泪暗垂。即今瞻墓道，松柏尚含悲。
春晴::宋代：李洪::佳晴游侣赏秾华，免使纶巾雨垫纱。苒苒芳塘遍春草，溶溶流水蘸桃花。閒官尚许亲黄卷，学道安能佩紫霞。多病无心与春竞，窗前静听晚蜂衙。
南乡子·新月上::五代：李珣::新月上，远烟开。惯随潮水采珠来。棹穿花过归溪口。沽春酒。小艇缆牵垂岸柳。
看歧阳刘司寇::明代：黄公辅::踪迹各天梦里寻，此来正欲共谈心。岂知峻岭风涛起，使我交情感慨深。可是丰城藏宝剑，也应雷焕识龙镡。春来自是阳回日，不必凄其越鸟吟。
闻补楚宪之命四首 其三::明代：王世贞::当年成小草，此日动菰芦。颠倒寻章服，次且散酒徒。废家方悔侠，移谷旧甘愚。一出一回老，还堪览镜无。
酬张常吉::宋代：舒岳祥::凭谁诗寄我，溪水接流瓢。岛瘦神空泣，韩豪骨未销。闲眠重落叶，久坐到归樵。予说逃名者，何当共寂寥。
妇人苦::唐代：白居易::蝉鬓加意梳，蛾眉用心扫。几度晓妆成，君看不言好。妾身重同穴，君意轻偕老。惆怅去年来，心知未能道。今朝一开口，语少意何深。愿引他时事，移君此日心。人言夫妇亲，义合如一身。及至死生际，何曾苦乐均。妇人一丧夫，终身守孤孑。有如林中竹，忽被风吹折。一折不重生，枯死犹抱节。男儿若丧妇，能不暂伤情。应似门前柳，逢春易发荣。风吹一枝折，还有一枝生。为君委曲言，愿君再三听。须知妇人苦，从此莫相轻。
登云岩塔二绝::宋代：方万里::湖迥山明玉宇澄，浮图绝顶快高登。天负吹我今宵梦，多在瑶台十二层。
题陈氏净香亭::宋代：袁说友::人生乐事难，清节视险夷。遇坎而履坦，讵以得丧亏。我观万物间，独此琅玕宜。颀然挺冰操，得之风雨时。秋风桐飞翻，夏雨民怨咨。怵近真乃见，嗟物如一岐。此君岂其然，风雨而不移。娟娟净明月，细细香浮漪。此理固千载，俗士难与知。洮湖著危亭，千亩胸中奇。植此凛凛节，照公堂堂姿。仕已轻浮云，喜愠不一施。山高空翠湿，草劲便疾吹。此风此雨至，公乎无磷缁。我方索米久，官事成痴儿。望公潇洒中，粪壤与菌芝。何当亭上游，细诵简斋诗。
寒夜曲::元代：刘基::蟾车轧露迷圆景，金井辘轳僵素绠。孤鸾叫破海天云，嫦娥泪滴方诸冷。十二楼开春醉醒，千年断石生曾青。林霏散漫紫府曙，白莎黄葛空残萤。
次陈御史秉衡::明代：邵宝::六载巢居是此州，诗中牖户愧绸缪。也知廊庙多公论，敢为江湖有远忧。千里忽逢桓典马，一朝如上李膺舟。吹嘘幸赖东风力，寸木应教重万牛。
送唐生::宋代：欧阳修::京师英豪域，车马日纷纷。唐生万里客，一影随一身。出无车与马，但踏车马尘。日食不自饱，读书依主人。夜夜客枕梦，北风吹孤云。翩然动归思，旦夕来叩门。终年少人识，逆旅惟我亲。来学媿道矒，赠归惭橐贫。勉之期不止，多获由力耘。指家大岭北，重湖浩无垠。飞鴈不可到，书来安得频。
留呈梦得、子厚、致用（题蓝桥驿）::唐代：元稹::泉溜才通疑夜磬，烧烟馀暖有春泥。千层玉帐铺松盖，五出银区印虎蹄。暗落金乌山渐黑，深埋粉堠路浑迷。心知魏阙无多地，十二琼楼百里西。
送李公安赴举::宋代：王令::行子冠上尘，梁宋道傍土。尘逐冠敝损，人来还复去。马蹄日月长，踏尽西北路。近者何纷纷，姿状颇秀举。传言天子诏，士得四方赴。来如鹊翅翻，去若蝇头聚。市儿屈指计，过百日未暮。昔周方盛时，得士才十数。唐虞此为盛，中复容女妇。昔何称才难，今也宁异趣。但恐所取异，今古殊尺度。失君乃高才，久有及物虑。今又奋绝去，挺拔欲自树。余穷非所知，久有山林素。但无百亩粟，乃就群才赋。仕道得亦嗟，困穷失为惧。二者各有命，予亦何所与。
怀净土诗::元代：梵琦::几回梦到法王家，来去分明路不差。出水珠幢如日月，排空宝盖似云霞。鸳鸯对浴金池水，鹦鹉双衔玉树花。睡美不知谁唤醒，一垆香散夕阳斜。
过赵德庄官居有怀其人 其二::宋代：周紫芝::读君古锦囊中句，可是红莲幕下才。试问风流李长吉，如何不寄近诗来。
张参议肖甫由广西入贺得书有寄::明代：王世贞::已分鸿书断，谁凭驿使来。星从南极至，天向北辰开。王会干官礼，嵩呼万寿杯。君家金鉴录，况是曲江才。
紫骝马::明代：徐熥::蹀躞横行意，悲鸣恋主身。金鞭垂汉月，玉勒控边尘。影绝追奔易，蹄高转战频。不辞流汗血，未可事和亲。
鹧鸪天 其五::宋代：张抡::福善天应锡寿祺。人生七十古来稀。我翁更有椿龄在，馀庆堂前玉树辉。传世业，长孙枝。捧杯欢见老莱衣。一阳渐近门多喜，百禄争迎好事归。
南纪::宋代：黄文雷::南纪沾王泽，涵濡已百年。故应逢小劫，何得怨苍天。旧观宁无日，浮生自可怜。永怀千古事，感慨泪涟涟。
冬夜::宋代：陆游::北斗挂屋角，西风惊雁群。山寒岁云暮，人静夜中分。酒滴糟床雨，香生纸帐云。眼花书课减，旧学失锄耘。
次韵王茶马海棠四绝::宋代：魏了翁::一春风雨乱书堆，挂口林閒未放开。浩荡和风褰客袂，来看大树簇池台。
和冲卿雪诗并示持国::宋代：王安石::地卷江海浮，天吹河汉涌。北风散作花，巧丽世无种。霾昏得照曜，尘滓归掩拥。荒林无空枝，幽瓦有高陇。分才一毛细，聚或千钧重。飞扬窥已眩，摧压听还凶。渔舟平系舷，樵屩没归踵。空令物象莹，岂兔川涂雍。争光姮娥妒，失色羲和恐。赖逢阳气蒸，转作水波溶。舞庭称贺严，扫路传呼宠。冲游谢壮少，避卧甘闲冗。吴侯绝俗唱，韩子当敌勇。胜负观两豪，吾衰但阴拱。
金马崙高原观物四首选二 其二 平生::近代：潘受::平生饮食外，口但哦诗可。然而起寻诗，诗又每相左。今日来看山，支颐与山坐。何曾我寻诗，诗乃自寻我。
捣练子 春晚::清代：周贻繁::烟漠漠，雨丝丝。小院春寒步起迟。杏脸羞人红半瘦，今年又是落花时。
西江月（过福唐留别故人）::宋代：赵鼎::世态浮云易变，时光飞箭难留。五年重见海东头。只有交情似旧。未尽别来深意，难堪老去离愁。青山迢递水悠悠。明日扁舟病酒。
乌衣园 其一::宋代：李叔与::绿阴庭院夏初长，梅子新肥杏子黄。枝上莫弹秦吉了，游人借此当笙簧。
送张道士 其二::元代：吴景奎::岁晚揆余初度日，梅花索笑共清妍。留连风月三千界，俯仰乾坤六十年。斥鴳海鹍齐小大，春猿秋鹤与周旋。但教强健加飧饭，莫把穷通更问天。
醉花阴 其一 与诗堂纳凉次宏载::清代：吴绮::月照红墙银汉皎，云去青山小。别院晚追凉，弄彻瑶笙，越觉花阴悄。琼浆满酌开怀抱，醉里乾坤好。暗麝夜香清，宝髻逢迎，暑向冰纨少。
出郭送黎建和::明代：李之世::钓台百尺瞰渔饥，中有长松大十围。此地从来饶古意，送君临水重依依。
投连泉州显学五十韵::宋代：曹勋::某也多奇蹇，艰艰已十年。素风惟汗简，生计只韦编。先业虽殊轨，时流幸比肩，固穷心尚壮，鼓勇气地无前。念昔时方阨，居怀影自怜。庙堂峰虿毒，宫阙犬羊膻。胡骑南趋楚，天皇北狩燕。六龙尘黯淡，二圣泪潺湲。故国人何在，新君信未传。自陈心胆大，肯避虎狼先。落日幽都路，西风易水壖。珥璫金不暗，睿札墨仍鲜。间道逃穹帐，开缄彻御筵。第知从圣化，宁复较腾骞。宠锡蒙天造，兵戎付路权。危言乖上相，逻职俾南泉。复记丹阳渡，初移御座船。孤城逃守令，衂阵拥戈鋋。法驾方登顿，生民岂保全。婴城因率尔，拔剑意茫然。军旅增提振，囷储不弃捐。诏封沾录用，师气亦周旋。部邻终如旧，奔驰信有缘。萱庭方舞彩，绋序忽终天。遽见炎凉变，悲随节物迁。故园愁绪外，归橐泪良边。朋旧仍稀阔，饥寒念接连。岂惟裘已敝，政坐履长穿。尘土千山道，风涛万仞渊。舆台俱偃蹇，鞍马亦迍邅。兹幸提封肃，方依刺史贤。宣恩持阃寄，持橐下班联。日暖黄龙北，风迟紫帽巅。五兵咸内戢，千雉即中坚。庑屋除余壤，榕阴上故烟。既能防勇斗，谁敢阙缗钱。黠吏俱冥迹，虚词讵得专。御流先治栰，发伪不轻蠲。燕寝铃无响，虚庭草有芊。尽欣新政下，一洗宿疴痊。皂盖聊均佚，神舟舣济川。藩维随振举，风日遂清妍。只恐三台近，行看一札宣。第功宜玉带，归照称金莲。径入云台仗，宜陈述职篇。泉人心恋恋，闽部思绵绵。内顾委兹缘病，趋承失备员。但能怀惠养，愧不预橐鞬。恐后瞻依便，先伸梗概虔。秉钧今有待，拱手听陶甄。
如梦令 春冷::清代：毛媞::耐过一番春冷。闪杀数枝花影。日日懒朝妆，闲却银床金井。烟凝。烟凝。柳外睡莺初醒。
再过莺脰湖::宋代：张镃::晓雾蒙鸿合，山藏岸绝痕。浩波吞日去，金晃玉乾坤。
重五日入山由苗栗至大湖::清代：梁成楠::溪行有深湍，山行无寸土。当暑践炎石，似鱼游热釜。对岭见深林，林深防猛虎。杀人饮其血，手把髑髅舞。
为陆守之题尊甫寒山旧庐图次张文端公韵::清代：汪孟鋗::一篇故相迹镵邱，乞和而今遍贵游。谲委欲翻千尺瀑，嵚岑更上一层楼。再传木石完无恙，五载云烟驶若流。此境此人殊足乐，斯文斯画迥生愁。
倾杯乐 黄雀::清代：李符::刺袜无巢。披绵有信，啁啾惯隐秋荻。摆丫乍熟，乱跃瘦影，早啄残红粒。江枫未落张罗遍，怕碎霜消息。脂瓶比滑，更染取、似酒鹅儿颜色。米汁调蒸候火，蔗胎微糁，下箸疑无骨。记屐响柴门，烹鲜约社，有山翁溪客。摘橘梯边，采菱缸外，为尔移吟席。结蓬荜。惟愿住、蒋村南北。
春怀次韵杨署令 其二::元代：徐贲::柳条处处线毵毵，只在离亭便不堪。几度看花并送客，暖风晴雨到江南。
甲寅春日江村即事三十首 其九::明代：朱谋㬜::绿水园亭白版扉，轮蹄出郭到应稀。江雷乍殷龙儿长，社日初晴燕子飞。饭熟东田观午馌，酒香西舍典春衣。长堤何处无芳草，莫怨山中客未归。
秋暮会古心上人::元代：王翰::远公与我云间别，几度西风海上秋。白发时来还自笑，青山归去与谁游。薜萝久负孤灯梦，猿鹤应同两地愁。相对空林今夜月，清光迟尔少淹留。
零卉集百首 其三十二::当代：陈永正::月没星沈有古忧，也知心去最难留。临风莫忆黄衫客，原是馨香欲谢秋。
再用韵赠黄子久::元代：杨载::自惟明似镜，何用曲如钩。未获唐臣荐，徒遭汉吏收。悠然安性命，复此纵歌讴。石父能无辱，虞卿即有愁。归田终寂寂，行世且浮浮。不假侪群彦，真堪客五侯。高人求款洽，末俗避喧啾。藜杖常他适，绳枢每自缪。与人殊用舍，在己寡愆尤。济济违班列，伥伥远匹俦。能诗齐杜甫，分道偪庄周。达饮千钟酒，高登百尺楼。艰危仍蜀道，留滞复荆州。鹤度烟霄阔，龙吟雾雨稠。东行观海岛，西逝涉江流。自拟需于血，何期涣有丘。古书尝历览，大药岂难求。抚事吟《梁父》，驰田赋《远游》。堂名希莫莫，亭扁效休休。槛日吟东济，窗风背北飕。鸣琴消永昼，吹律效清秋。雅俗居然别，仙凡迥不侔。多闻踰束皙，善对迈杨修。尽有匡时略，宁无切己忧。尘埃深灭迹，霜雪暗盈头。始见神龟梦，终营狡兔谋。雪埋东郭履，月满太湖舟。急景谁推毂，流年孰唱筹。凌波乘赤鲤，望气候青牛。好结飞霞佩，胡为淹此留。
酬县教徐志友::宋代：马廷鸾::二十五宗诗有派，九成宫帖字名家。何须奠去无人识，政自吟来与舅夸。
贺人生孙::宋代：卓田::兰荪秀茁谢庭初，善积五教庆有余。此子异时□跨灶，乃翁今日验弃闾。怀中玉燕梦符说，天上石麟祥应徐。未得踵门索啼看，先投林甫弄麞书。
道傍小憩观物化::宋代：杨万里::蝴蝶新生未解飞，须拳粉湿睡花枝。後来借得风光力，不记如痴似醉时。
前韵再和章君塍粟四首 其四::清代：祝廷华::白酒黄鸡曾有约，故人相对笑颜开。江山惨淡愁难去，风雨纵横客自来。心绪不佳偏唱和，丝桐欲写又徘徊。颠狂落拓休相笑，各任天机夕宴陪。
南歌子 咏蝶::清代：文廷式::著雨花如绣，寻芳尔最忙。夕阳影里自成双。却醒是谁、春梦绕回廊。曾向仙山住，休誇绮阁妆。阿侬春倦懒癫狂。且对兰蕤、消受一丝香。
茶至从友人索仙翁观乳泉因忆旧游::清代：刘青藜::环襄山者八，槎牙罗羽卫。高阳尤挺拔，鹏褰丁戊位。传闻葛孝先，修真此焉憩。丹灶冷松崖，双井留石碣。忆昔踏青鞋，赤壁苏游岁。霜飞旷野清，云断长空霁。同行八九人，其六余兄弟。盘回陟层峦，紫翠侵衣袂。黄冠导客行，指点话遗事。前临古殿脚，瞥眼泉溶潏。垂垂滴复凝，脉缕殊微细。稍下汇为池，盈盈侵阶砌。其色如牛乳，其纹乃蝉翅。甘露唇未沾，掬来知仿佛。旋呼活火煎，山风吹兰蕙。叹息谓同人，此物信灵异。陆羽刘伯刍，品目胡遗弃。茫茫天壤间，何处无珍秘。物必待人传，不然终幽翳。举盏贺山灵，发潜快吾辈。誓将谢尘鞿，把茅向此地。回头已十年，屐齿谁为泥。林壑梦旧游，猿鹤空怨唳。有客顾渚来，紫笋蒻笼遗。枯肠久未搜，蟹眼急欲试。虽无调水符，犹识玉洞味。君家傍山根，挹注颇容易。愿言烦樵青，军持为我寄。
丁家水亭再别栎园::明代：钱谦益::镫晕离筵酒不波，同云酿雪暗秦河。人于患难心知少，事值间关眉语多。鼓角三更庄舄泪，残棋半局鲁阳戈。荔支酝熟鲈鱼美，醉倚银筝续放歌。
紫河张休真::唐代：曹唐::琪树扶疏压瑞烟，玉皇朝客满花前。山川到处成三月，丝竹经时即万年。树石冥茫初缩地，杯盘狼藉未朝天。东风小饮人皆醉，从听黄龙枕水眠。
赠二葛友::宋代：叶适::飞飞下荒村，渺渺集芜城。振衣出虹蜺，覆篑超丘陵。鲁卫百世腴，夷齐万年清。翻然舍我去，东风初涣冰。
往事::清代：丘逢甲::往事何堪说，徵衫血泪斑。龙归天外雨，鳌没海中山。银烛鏖诗罢，牙旗校猎还。不知成异域，夜夜梦台湾。
送谢生因奉寄𡵨阳公::明代：方孝孺::帝子谨王度，大藩臻治平。文风播南土，四国扬休声。上公国懿亲，令德惟邦祯。奉恩自夙昔，脩贡表贞诚。名马西域来，玉勒悬珠缨。金门足麒麟，特受顾盻荣。王昨驻中都，貂蝉蔼盈庭。公来必燕语，礼接同友生。异质况天挺，至尊爱弥甥。勋贤冠当世，夷夏钦盛名。继美实在玆，闻望良匪轻。近因师传重，愈见德业成。历数传万年，苍生仰皇明。岂徒本攴盛，股肱在公卿。海内虽巳康，民俗犹未宁。鄙夫抱深念，思睹礼乐兴。愿公善匡辅，报主以忠贞。载光史臣籍，永迈宗戚英。灵雨洗南麓，汉光晚来盈。临流送回使，怀古动遐情。
展先墓::明代：罗洪先::生我不能养，其如此日心。纵令双涕下，难到九京深。手馈思常嗜，心瞿感似音。却怜返哺鸟，夜夜绕空林。
狱中闻驾幸长安二首::唐代：沈佺期::传闻圣旨向秦京，谁念羁囚滞洛城。扈从由来是方朔，为申冤气在长平。无事今朝来下狱，谁期十月是横河。君看鹰隼俱堪击，为报蜘蛛收网罗。
谒金门（耽冈迓陆尉）::宋代：赵师侠::沙畔路。记得旧时行处。蔼蔼疏烟迷远树。野航横不渡。竹里疏花梅吐。照眼一川鸥鹭。家在清江江上住。水流愁不去。
闻鸠鸣有感::宋代：曹组::鸣鸠一声斑竹林，怀远感时惊寸心。却忆南园春半夜，荠花如雪草初深。
海邑少交游相见者以为言故作此诗::宋代：李正民::结友观光少壮年，一时英俊与周旋。曳裾璧水三千士，接武瀛洲十八贤。夜对短檠愁不寐，朝餐苜蓿叹无钱。如今只欲藏形影，槁木寒灰学坐禅。
送僧往台岳::唐代：朱庆馀::五城初罢讲，海上忆闲行。触雪麻衣静，登山竹锡轻。天寒岳寺出，日晚岛泉清。坐与幽期遇，何人识此情。
游开元寺小集，同云石、籁轩分韵得鱼字 其二::清代：许南英::一肚牢骚不合宜，自家心事自家知。老犹作客游终倦，少不为僧悔已迟！弥勒跏趺成一笑，耶苏安息远相期。昙花落尽诸天净，笑与山僧强说诗。
再依皇祖吴山诗韵::清代：弘历::䍐罼重临明圣湖，吴山先此陟云衢。万家烟火滋繁庶，足食足衣慎后图。
喜雨再用前韵似丁大尹::元代：王翰::龙公倾雨洒愆阳，挽落银河万丈长。华委乱红沾晓砌，苔生新绿遍阴墙。烟空洲渚蒹葭静，水满陂田䆉稏香。赖有琴堂贤守令，聊将诗句写荒凉。
姚君悫归揭阳营秋园既成北来京师作图索诗::近代：黄浚::我生于秋意萧懔，白藏常恨无留廪。饥驱坐作王城虱，每对西山气殊噤。盛年房室资笑粲，天之轭才为已甚。苦抽词辩酬高旻，往事上心文字饮。君从何来示此图，夺眼秋光似镌锓。南疆故是山水窟，点染荔丹烂蕉锦。君能剪秽穷回溪，拓地几弓营几稔。平分四时各可玩，园独名秋志尤凛。世乱家居诚不易，得溉寒畦胜甘寝。问君胡为复行役，人事迁流视鱼淰。嗟予丘壑誓当专，未恨太瘦腰如沈。异时度岭会窥园，先激清流容我枕。
句::宋代：吴潜::粲粲黄金裾，亭亭白玉肤。极知时好异，拟与岁寒俱。堕地良不忍，抱枝宁自枯。
三月二十五日饮方校书园十绝::宋代：刘克庄::空留藓石仆斜阳，不见奇章与赞皇。何必雍门弹一曲，蝉声极意说凄凉。
菩萨蛮 其八::近代：茅于美::疏桐叶白纱窗晓，从今解识相逢好。断梦续犹疑，离愁诉又非。清秋千里霁，多少重来意。零落见丹枫，隔墙深浅红。
水调歌头 其三::清代：樊增祥::酹汝一杯酒，还我有情天。大江东去谁唱，莫忆赤乌年。终古明珠一颗，一任东西南北，侧面看成全。谁写广寒照，人在桂丛间。月中坐，宁不胜，雨中眠。百年通算，何止千二百回圆。满地疏疏花影，不似小楼昨夜，吹彻玉笙寒。花与月双美，掩映竹便娟。
归舟遣兴::近代：曹允文::绿树阴浓护碧堤，扁舟独夜泛清溪。遥遥花犬随灯吠，索索莎鸡振羽啼。渔笛临风歌欸乃，水窗映月漾高低。往还却喜离城近，卸下蒲帆斗指西。
入忠轩书院咏兰::宋代：丘葵::阶庭暂托根，只与绿苔亲。自少枝条分，不争花卉春。轻寒青瘦硬，出槛紫鲜新。风雨时吹洗，含芬待主人。
念旧::元代：郑允端::忆昔娉婷十五馀，匀红傅白斗西施。如今老大慵妆洗，正是梨花过雨时。
两同心·伫立东风::宋代：柳永::伫立东风，断魂南国。花光媚、春醉琼楼，蟾彩迥、夜游香陌。忆当时、酒恋花迷，役损词客。别有眼长腰搦。痛怜深惜。鸳会阻、夕雨凄飞，锦书断、暮云凝碧。想别来，好景良时，也应相忆。
娥皇庙::明代：刘炳::南狩軿车六辔摧，娥皇遗庙俨江隈。绣蟠日月双龙冕，翠嵌云霞九凤钗。眉黯苍梧迷径袜，泪封斑竹锁妆台。祗怜父老犹存敬，伏腊称臣拨篆灰。
自伤::清代：杭温如::木凋花易谢，凋谢各有时。胡为凋与谢，非时独当之。十三学刺纫，十五学吟诗。十七长成身，深闺人未知。忽闻父母命，许字他家儿。十九出绣阁，掩泣父母辞。登堂拜姑舅，妇道始从兹。妾本无所能，妾又何所奇。姑舅同欢悦，明珠掌上持。殷情劝阿郎，读书勿自欺。怀安名实败，奋志凤凰池。那知天夺算，一蹶不可医。十九廿一二，劳燕各分离。舅亦寻年殁，赖姑岁月迟。妾无奉姑孝，姑常为妾慈。一朝姑不顾，乘此茕独姿。吁嗟乎，妾死姑可在，姑死妾何资。不然相继死，姑妇常相随。窃比木与花，凋谢此其期。一何留妾身，受此无穷悲。
湖上迟陶石篑戏题 其二::明代：袁宏道::歌舞丛中可度身，六桥随处嗅香尘。西家有个如花女，可得将来有远人。
偈颂一一二首 其四十八::宋代：释清远::收得本名度牒，踏遍自己山川。闻有龙门长老，走来学道参禅。恁么惺惺汉子，如何立地瞌眠。忽然睡醒眼开，元来天生自然。
中元夜枕上有忆::明代：袁宏道::秋柝沉沉户不扃，月光摇梦眼长醒。疏帘翠簟清如洗，少却流泉枕上听。
惠州何使君考绩二首 其二::明代：卢龙云::悠悠世事卜行藏，推毂同君荷郑庄。异地一隅甘守黑，东方千骑称怀黄。河流并许沾馀润，里巷宁云汔小康。绩奏治平推第一，汉家公辅待循良。
博里歌 其一::明代：释函可::柰何许，担水放白艚，到底充不去。
送张少府俵马还县::明代：沈鍊::秋风起京国，何以送离人。最苦衣冠客，长驱道路尘。出门车马敝，还县簿书新。莫厌樽中酒，明朝潞水滨。
梦礼僧伽大士::宋代：周紫芝::我观诸佛子，皆以妄自冥。不知有无想，一切俱是妄。认有以为实，夫岂识无有。如人具诸欲，耳目与鼻舌。百体俱动作，动作皆有相。耳欲以听声，有耳言可闻。弦匏与笙箫，皆具诸宫羽。虽然始一奏，有耳悉皆闻。众生于是时，知声不知耳。众音始一阕，寂静无有声。倾耳而听之，无一可闻者。众生于是时，知耳不知声。至于目视色，亦复如耳根。知色为有形，乃以色为有。宁知本无色，何况于目睫。乃至鼻闻臭，口舌所啖食。百体诸毛发，意有所为者。行步与坐卧，喘息及呼吸。方其有为时，无一不为有。诸为悉皆空，了无有一存。心惟昨所为，恍惚如梦事。我昔礼菩萨，是为真见者。譬如闻众声，认声为有响。比其不及礼，菩萨那得见。譬如众声灭，初不闻馀音。始缘以妄情，乃复有见否。亦如今所梦，见否理不殊。大士笑不言，吾亦无所说。有如舍利佛，默默对天女。稽首作偈言，犹以言为痛。云何两无言，而入不二门。我与诸佛子，究竟得成道。
倦夜::宋代：苏轼::倦枕厌长夜，小窗终未明。孤村一犬吠，残月几人行。衰鬓久已白，旅怀空自清。荒园有络纬，虚织竟何成。
题游春图::明代：陶益::公子承恩出建章，梅梢遍绿柳丝长。当垆春色浓如酒，买醉归来马莫狂。
棋::唐代：高辇::野客围棋坐，支颐向暮秋。不言如守默，设计似平雠。决胜虽关勇，防危亦合忧。看他终一局，白却少年头。
市隐 其二::明代：黎国衡::古坳旧传遗市迹，新墟长枕丝江边。黄牛惯牧芳洲雨，白雁閒栖苇岸烟。带雪独寻垂钓客，临春先访卖花船。野人自有野风味，初熟香粳伴海鲜。
冬日读白集爱其贫坚志士节病长高人情之句作::宋代：陆游::成童入乡校，所愿为善士；富贵本邂逅，不遇亦已矣。生轻名义重，固守当以死。堂堂七尺躯，勿使污青史。
望云树::元代：张羽::游子辞亲下江去，东游直到海边住。水路迢遥难寄书，空望白云知母处。骆驼桥下贾船稀，吴缗日日得归迟。举头见云低头坐，此意傍人那得知。焚香再拜云中君，愿留阿母待儿身。
悼陈原习母谭孺人 其二::明代：林俊::夙岁在怀抱，百心馀寒温。比长提耳言，往往资见闻。督过数在口，手线兹犹存。抱忧不能寐，号哭连朝昏。巫山风雨夕，地远深断魂。
僧问四宾主因而有颂颂之::宋代：释重顯::如何是宾中主。云兆分其五，又曰引。〔颂〕宾中之主，玄沙猛虎。半合半开，唯自相许。
嘲人学脩炼::明代：陈烓::神仙飞举本来空，后学纷纷醉梦中。老我已安生死分，有谁能造大还功。丹炉缪说千年药，白发依然两鬓蓬。汉武秦皇皆好此，至今陵寝闭秋风。
臧烈妇诗::明代：沈鍊::白杨当陇间，落叶萎以黄。君子弭高盖，中道多徬徨。自悲妾命薄，不如凤与凰。双栖不及年，飘摇独先翔。君命若秋露，不能晞初阳。妾命非春华，安得随风扬。腃怀连理木，并蒂在高冈。但愿同心死，不愿异域芳。纵妾爱贱躯，为谁饰容妆。及时整衣带，临逝结鸣珰。慷慨就泉路，从容辞曲房。身将蔓草萎，名与兰蕙香。光明烛八埏，日月为披攘。
奉和乐道席上见诒::宋代：韩维::大隗山前一老翁，幸分州契接群公。饮豪肯放兵先北，论合须欣水必东。坐对华灯燃宝檠，行看红艳发珍丛。良辰胜事从兹始，嘉与吾民乐岁丰。
古战场::明代：陈伯康::此地曾经几战尘，离离荒草不生春。平沙日落黄云断，燐火如星出近人。
惜奴娇::宋代：王之道::甚么因缘，恰得一年相聚。和闰月、更无剩数。说著分飞，背面偷弹玉箸。好去。记取许时言语。旧爱新人，后夜一时分付。从前事、不堪回顾。怎奈冤家，抵死牵肠惹肚。愁苦。梦断五更风雨。
题竹根笔筒::清代：弘历::嶰谷灵根几百年，自然成质谢雕镌。近陈棐几平而妥，列贮霜毫静以便。豹变留文疑雾后，龙形写叶忆风前。摛词定有凌云槩，元气淋漓个里全。
读聊斋罗刹海市篇口成::当代：吴金水::美丑皆颠倒，滔滔举国狂。国狂还有处，岂止是蛮方。山色侵门碧，溪声入梦凉。此间可长醉，不必看跳梁。
酬唐仁烈相别后喜阻风未发见寄::唐代：裴夷直::离心一起泪双流，春浪无情也白头。风若有知须放去，莫教重别又重愁。
马鞍岭雨中和张合溪::明代：黄衷::盘空还壮楚关赊，罗立诸峰似建牙。元气荡浮神却寂，悬流奔注势容遮。望迷去马厓根转，寒薄行幨雨脚斜。山鸟莫啼泥滑滑，远游人惯动长嗟。
和程渠翁见惠诗韵::元代：陈镒::夘峰深处客忘还，砚石从容意自闲。乘兴无舟来剡曲，怀人有梦到松间。谋生每愧兔三窟，学道长怜豹一斑。若问日来新况味，饭牛聊复卧南山。
鱼乐亭::宋代：张守::乃公倦经纶，结□俯沧浪。风波不到处，修鳞自徜祥。一与芳饵辞，此乐殊未央。借问那得知，吾人亦相忘。
夏日田家杂兴::清代：林拱辰（瑞龙）::日暮薰风爽气生，手除蔓草也怡情。归来倒尽樽中酒，醉向松间卧月明。
谢殿撰挽词二首::宋代：释宝昙::盛德真无愧，吾生亦有涯。千金故人寿，两部习池蛙。磊落思前辈，交游念故家。新阡在何许，目断莫云遮。
人爱九日多以靖节之故仆以邠老七字为可以益其爱者且连日不雨即风尤觉此句妙处赋诗八韵::宋代：赵蕃::东篱满把菊，柯山一句诗。四时皆有节，九日独如斯。潘子夙所尚，陶翁何敢师。是故逢此日，爱慕仍凄悲。所愿学渊明，归去了不疑。松菊傥犹存，田园随事为。亦愿如邠老，白首丘壑期。人穷与诗长，得失其在兹。
挽礼部倪尚书谦三十韵::明代：史鉴::异才钟间气，昭代出名臣。俎豆勤为习，文章早致身。探花年最少，中的士咸宾。抽史三长著，摛词五采新。丰城初得剑，郢匠巧持斤。鸣佩趋丹陛，含香侍紫宸。大官分御膳，中厩给翔麟。玉笋联班近，金莲送院频。青宫推辅导，黄阁掌丝纶。奉使逾辽左，张旃誓海滨。皇华明赐服，畅毂被文茵。劳赠能加敏，咨询更绝伦。赋诗惭译史，仗节耸夷人。肃慎遥修贡，扶馀悉效珍。年劳将进秩，策免竟罹屯。朔漠兵戈老，边城睥睨春。圣情怜久故，恩诏起沉沦。浩荡乾坤德，生全造化仁。南宫司礼乐，北斗筦喉唇。出纳惟王命，枢机秉国钧。小心如履薄，大议独垂绅。蚀壁俄惊月，骑箕忽在辰。徒歌引虞殡，何处驾尻轮。嗣子停分直，交朋忆饮醇。魂招嗟不返，兰槁尚谁纫。伊昔歆高谊，常图谒后尘。荆州那尔识，蒿里贲吾亲。拜惠谋通刺，闻丧泪满巾。买丝空欲绣，絮酒奈无因。落日悲风里，哀吟寄一颦。
句::宋代：孟嘏::诗酒独游寺，琴书多寄僧。
竹溪直院盛称起予草堂诗之善暇日览之多有可::宋代：刘克庄::塞雁先荒徼，雕弓莫射渠。心怀南向意，足有北来书。翔集鸿毛迅，缄题鸟迹疏。上言存魏阙，下说厌穹庐。陇右平安远，云中探报虚。不知子卿妇，锦字托谁欤。
晚过光孝寺禅室::明代：区大相::真谛何时了，微踪暂托缘。鸟啼千岁树，霜冷六时莲。风叶随吟客，天花对病禅。无论空与寂，水月共思玄。
姑苏怀古::明代：释古邈::山围长郭水临门，想见当时胜事繁。草木枯荣归晓露，市朝迁变问高原。几年已泄夫差恨，终古难招伍相魂。顾我閒游云水伴，短筇何事立黄昏。
春景 春来常::宋代：刘辰翁::世事欢娱梦，芳心老未灰。每常须起早，岂独为春来。自与韶光约，长应倒载回。久无朝马动，漫道晓鸦催。秧事侵晨理，花期昨夜开。误令圯上者，见谓有心哉。
同治癸酉台阳杂咏::清代：黄维煊::万石楼船照海波，沈沙残铁试摩挲。春光渐泄春阴薄，莫放扶桑日影过。
柬朱伯徽 其一::明代：汪广洋::紫陌山下朱徵士，白发近来垂满肩。清晨拄杖出门去，为斸昌阳求引年。
辇下曲一百二首，有序 其三十四::元代：张昱::千门万户严扃钥，留守司官莫自闲。仰候秋风驼被等，郊迎大驾向南还。
赠吴良卿将军 其四::明代：李之世::结发论交我是兄，斗鸡走狗十年情。何来白面轻投笔，笑向黄榆自请缨。
怀顾黄公::清代：王又旦::不畏穷愁只著书，幽栖风物近何如？断云疏雨吴王岘，竹瓦临江十尺庐。
从白::明代：邝梦琰::忠义为徇国，英雄不爱生。一心雪国耻，百战走金兵。兀术呼天哭，云燕唾手平。青衣仇未复，黄阁议垂成。江海乾坤窄，君王社稷轻。秦奸不足责，张相乃无情。竟葬南溟骨，谁悬北望情。不须论始末，都付史官评。
送侍讲学士邓善之辞官还钱塘 其五::元代：卢亘::离离天星高，皓皓云月光。候雁过楚泽，蟋蟀鸣中堂。天时谅难测，徒然多感伤。念子去意远，沈忧结衷肠。忆昔初奉欢，露白春兰芳。清尊罢新制，妙趣深濠梁。飞景急西匿，川流浩汤汤。玄发凄岁晚，木脱天雨霜。蔓草岂容惜，松柏在高冈。
秋雨四首 其二::宋代：刘攽::漠漠清秋雨，萧萧万宇寒。蛟龙移窟宅，江汉急波澜。瘴雾深蛮洞，旌旗湿汉官。南征愁失道，后土若为乾。
馆课观兰亭修禊图::明代：于慎行::嘉辰属元已，迟晷流芳年。邈思东堂会，遐想华林篇。忽披曲水图，幅素渺绵连。茂林蔚翠岭，华薄被芳田。紫燕翔且嬉，丹英婉欲然。斐云荫修竹，飞观开琼筵。澄澄绿水波，萦曲流其前。游娱有嘉客，冠服何翩翩。朱轩解兰皋，罗坐临回川。金卮乘波进，素俎激流还。或沉翠纶没，比目惊重渊。或揽绿藻柯，击棹浮青莲。缓带既覆爵，或藉百卉眠。亦或扼素腕，握管挥云笺。中怀多忼慨，意态何蹁跹。将无瑶池侣，夕饮昆崙天。亦云山阴会，祓禊徵群贤。风流迥千古，遗想托云烟。至今兰亭下，曲水流潺潺。
寄张德裕::明代：谢晋::余昔在乡里，佳树接芳园。今来游上国，复获常讨论。当春愔散策，暇日玩清尊。幽悰并无托，欲与静者言。
鸣鹤遗音　苏武慢 其十一 并序::元代：凌云翰::仙客难逢，白云谁扫，知是采芝何处。皓鹤归来，金鸡啼罢，梦断阆风玄圃。松下高歌，橘中残著，饥后自餐龙脯。待偷桃，曼倩重来，为问木公金母。君不见、洞里桃花，花间啼鸟，又是一番春暮。弱水三千，巫山十二，指点虚无归路。君抱琴来，我邀君饮，我醉欲眠君去。向人间、游遍朱门，静看只如蓬户。
济河谣夜过青县作::明代：邵宝::河可济济师，不可济济贼。贼济避我师，东入钜野泽。泽西为济南为淮，贼乎贼乎安往哉。野多罄室无青草，豕突鲸奔我师老，却恨令公来不蚤。
题翁道人竹轩::宋代：胡寅::寄语东阳翁道人，开轩种竹意何亲。经年又看龙孙上，晚岁宁忧凤食贫。风月肯来聊竞爽，尘嚣不到独相亲。何时柱杖敲门去，若比王猷懒更真。
夜宴石洲江上赋得江边星月::明代：区大相::江空夜复清，星月落江明。吐珠疑合浦，沉璧类连城。机石随流出，菱花拂水晴。濯枝榆影冷，泛蕊桂华轻。玉镜宜常满，银河俨未倾。宁知邺池宴，别有颍川行。
闻吴圣取还朝::宋代：邹浩::庚子频年忧患同，君依坟土我飘蓬。闻君已复云霄上，顾我须逃瘴雾中。学校他年齐出处，朝廷今日异穷通。敝庐归去无他事，惟愿时和岁岁丰。
默坐偶成 其一::宋代：郑清之::洹河见水老如新，此见云何别妄真。心本佛心须作佛，境皆尘境莫随尘。空中花果浮生眼，梦里悲欢现在身。万事卢胡吃茶去，不知谁主更谁宾。
送王道士还京::唐代：贾至::一片仙云入帝乡，数声秋雁至衡阳。借问清都旧花月，岂知迁客泣潇湘。
送时无择维那归闽::元代：惟则::百计归难禁，生缘乐未穷。听钟榔叶雨，攲枕荔花风。客久闽音化，交深楚俗通。片帆明日远，云断海天空。
辉船窗见过::宋代：释居简::北宕戒坛才税驾，过湖问路扣吾庐。棹侵葑畛轻于叶，策尽松阴缓当车。图上众香和露写，袖中经卷杀金书。飞来更践重来约，莫遣山灵讶阔疏。
暮春病中 其三::明代：梁有誉::频年烽火滞天涯，隐几萧条感物华。万里春衣空过雁，千村寒食自飞花。人间谩忆冲星剑，海上虚疑贯月槎。自惜不才成傲吏，一辞神武即烟霞。
西樵写怀十首 其九::明代：释函是::身隐须教心共隐，遣情争似泯情佳。桔槔转处聪明巧，机轴停来天地差。逐浪随波人易偶，离非绝句道犹乖。可怜林下逃名者，名重如山时未谐。
拟古 其二::清代：奕询::幽鸟不择枝，幽花不择地。随处泄天机，自得萧间致。嘹喨偏足听，芬芳不须植。清声尽盈耳，天香正浮鼻。俯仰聊自吟，活泼助诗思。物理贵自然，人为乃其次。
寄刘伯宗兼问次尾诸孤 其二::清代：梅磊::黄云晻暧凤凰台，六代烟花一草莱。覆瓮少虚皇甫誉，衔杯老忆谪仙才。春风蜡屐游应数，夜月然藜阁好开。回首楼山堂上客，遗书孤子重堪哀。
周明府席中赋赠::明代：李之世::使君昔朝天，凫影傍云翔。今日瞻双凫，还集旧河阳。河阳千万户，处处沾化雨。仙萼被华阴，映带甘棠树。树影何离离，偏萦去日思。居人严呵护，父老望旌旗。使君褰帷入，甘雨随车湿。冠盖夹毂迎，吏人捧案立。吏散官衙清，瑶琴拂匣鸣。泠然发新韵，彷佛旧清声。声清何浏浏，疑是南薰奏。一弹氛埃涤，再弹民物阜。愿君理此曲，长奏南风前。更以献明廷，天子寿万年。
屋东::宋代：张耒::苍鸠呼雨屋东啼，麦穗初长燕子飞。竹里人家鸡犬静，水边官舍吏民稀。溪声夜涨寒通枕，山色朝晴翠染衣。赖有西邻好诗句，赓酬终日自忘机。
抱旂山::宋代：方信孺::面势翩翩天外山，彩旂常在翠云间。太平官府无公事，尽好高牙相对閒。
初入蜀州阁道作::宋代：宋祁::缘云栈脚转嵯峨，使者重来叱驭过。杜宇有冤啼夜月，女萝凭鬼护山阿。岩深树气埋苍雾，峡窄江形束素波。自问一春行役苦，带环移眼奈衰何。
送张都阃致仕归二首 其一::明代：王廷陈::山郭秋阴重，江流画戟明。亦知南顾虑，其奈北堂情。去偃龙蛇阵，归寻猿鹤盟。伏波今未老，铜柱尚标名。
病中口占 其三::清代：张洵佳::楼头少妇刻相思，一样心情两地驰。寄语南归新燕子，客中辛苦为瞒之。
挽陈惟学 其二::明代：郑真::少时江海望南游，三十年来过涿州。诸父相逢心独苦，老姑一见涕横流。枌榆日薄林泉暮，松柏风生涧壑秋。千里英魂浑欲返，云霄鹤唳不胜愁。
同方子韩陈尧勋郑文蔚宗希文集林廷济迎翠楼得银字::明代：佘翔::南楼秉烛乱星辰，把臂相看总酒人。落魄此生容大块，浮名何物抵阳春。夜阑一部蛙声急，雨歇千家月色新。但托鸱夷长取醉，百年轻易鬓如银。
辛巳重阳偕长彝亭少农过白云观早酌后独游陶然亭 其二::清代：陈寅::客里佳辰几度过，看花聊以慰蹉跎。何尝富贵中年逼，已觉飞腾后辈多。秋水一方淹日月，斜阳满地怆关河。孤亭独上肠堪断，戏马呼鹰奈若何。
梅花喜神谱·小蕊一十六枝::宋代：宋伯仁::三窟不须营，蒙恬素心友。识尽天下书，只要文章手。
次始兴江口驿舍::明代：区大相::秋杪曾驱传，春深复此行。携家殊往日，独客倦长征。鸟雀荒村暮，风烟古路平。寒衣犹未脱，肠断望乡情。
和郑应奉杂诗六首 其五::元代：薛汉::志士方盛时，危冠怒冲发。猛心石为开，壮气山可拔。安知横江鲸，中路蝼蚁狎。所以巢居子，商歌竟不辍。歌竟寂无言，坐听天籁发。
胡伯玉隐趣图四咏 其三 岁寒亭::元代：陈樵::夕陨悲蕣华，秋零悼蒲柳。急景不可留，高风邈难久。风霜十二月，松竹凋独后。还与岭上梅，结为岁寒友。草木本无情，犹能同岁寒。奈何市井交，轻薄不足观。
缘识::宋代：宋太宗::汝看浮生业，朝欢暮亦悲。笑迎先溟目，恶至聚愁眉。正直回斜曲，冤逢不用推。小人心似兽，君子定无欺。
读借公完玉堂诗稿::清代：杨炳春::能不作僧语，自然得好诗。才华本天授，刊落亦何为。独爱借公集，雅多儒者词。心清气雄杰，世外想英姿。
鹧鸪天::宋代：沈长卿::瑞气氤氲入绛纱。水沉香荐碧流霞。疏梅欲破风前蕊，冷菊犹开霜后花。销粉黛，减铅华。药炉经卷好生涯。络滨侍从他年贵，便是蟠桃王母家。
相和歌辞。玉树后庭花::唐代：张祜::轻车何草草，独唱后庭花。玉座谁为主，徒悲张丽华。
留未央仲昌小饮看铜雀瓦研::明代：范景文::每当苛礼似相雠，小聚宁嫌草草留。病遣有方先破闷，趣多无处不关愁。酒花浮玉肠生雪，茶韵吹兰气带秋。一片英雄身后瓦，摩挲泪共墨光流。
禁烟留题锦屏山下四首::宋代：邵雍::满川桃李弄芳妍，不忍重为风所残。忍使一年春遂去，尽凭高处与盘桓。
次韵斯远同僧寻泉眼二首 其一::宋代：韩淲::幽寻谁与娱，巃嵷而𡾰嵼。姻泉苍藓石，亦足理心眼。荒锄本何好，所适谓可款。林叟忽相值，言笑不知返。
六祖传付偈颂 其六 六祖::宋代：黄裳::曾戒观空与坐禅，惟因唐使说真筌。九年面壁谁能少，秘密先当得祖传。
珍珠帘 丁卯上日闰庵函讯，词以报之::清代：奭良::饧箫不道閒庭陛。饮屠苏、已是香山婪尾。晴旭半窗匀，听鸟啼声碎。怅怀西台台下客，正散锦、动珠难记。须记。是第一邮签，相思题字。颇笑提椠扬云，对银幡彩胜，犹耽墨戏。暖雪甚知时，恰酿成春意。似水流年浑未觉，只觉得、天公微醉。宜醉。怎梦里瞢腾，却寻生计。
南至日隔仗望含元殿香炉（一作裴次元诗）::唐代：郭遵::冕旒亲负扆，卉服尽朝天。旸谷移初日，金炉出御烟。芬馨流远近，散漫入貂蝉。霜仗凝逾白，朱栏映转鲜。如看浮阙在，稍觉逐风迁。为沐皇家庆，来瞻羽卫前。
和张功父梅诗十绝句::宋代：杨万里::横斜影里惜花残，忘却人间一鼠肝。莫怨梅残看不足，请君明岁早来看。
南园故址::明代：黎延祖::古祠仍旧在东隅，一读残碑却起予。五典旧闻从舜代，三仁终古见殷墟。鱼须学士悲埋骨，马革忠魂痛绝裾。空有行人知往事，暮云芳草共踌躇。
松室调琴::明代：陈颢::一室大如斗，床留三尺琴。苍松存古操，灵籁发遗音。鹤语惊秋冷，乌啼觉夜深。惟应贞白叟，会取伯牙心。
清溪亭::宋代：曹纬::波平渺渺草萋萋，远目非昏望欲迷。敢以安閒侵白鸟，聊将衰病照清溪。百年无事双蓬鬓，万里归心独杖藜。徙倚无人见牢落，水流东去夕阳西。
寒食清明十首::宋代：刘克庄::轻薄坠鞭子，清狂谒水生。如何唐老杜，也作丽入行。
戊辰元日作 其三::明代：屈大均::昔日煤山事，重华野死同。诸臣多藁葬，二女亦攒宫。国破非明主，人亡岂狡童。元年谁复忆，拜手五云中。
陪东泉郡公作霖料院::元代：洪希文::峨峨高阁临江渚，千古惊涛拍石矶。瓦栋龟鱼知客至，水天霞鹜背人飞。奔流电激玻璃碎，潋滟风生杖屦微。文采风流旧朝士，岳阳景物尚依依。
浣溪沙 黑石山晓行::近代：唐圭璋::坡下寻幽露未晞。朝阳初著最高枝。隔江山色锁烟霏。一路紫薇红冉冉，千林黄橘密垂垂。绝无人处自徘徊。
浙江亭观潮::金朝：任诟::海门东向沧溟阔，潮来怒捲千寻雪。浙江亭下击飞霆，蛟蜃争驰奋髯鬣。钜鹿之战百万集，呼声响震坤轴立。昆阳夜出雨悬河，剑戟奔冲溃寻邑。吴侬稚时学弄潮，形色沮懦心胆豪。青旗出没波涛里，一掷性命轻鸿毛。须臾风送潮头息，乱山稠叠伤心碧。西兴浦口又斜晖，相望会稽云半赤。诗家谁有坡仙笔，称与江山作勍敌。援毫三叫句不成，但觉云涛满胸臆。
观刈::宋代：方岳::蹄豚盂酒祝瓯窭，一饱人间百事休。已约山妻同野饭，今年又胜去年秋。
越台 其二::明代：李待问::南国周遭入望平，荒台犹有越王名。赤精已耀终归命，黄屋初乘是抗衡。日拥瀴溟天岳动，潮迎舶趠海云生。楼船一度窥秦服，忆道沧桑几变更。
寻幽居不遇::唐代：庄翱::满庭花落迷行路，绕院泉声写半山。向暮此中回首去，洞门深处鸟关关。
铁笛为孟天炜赋::元代：张翥::爱此轻圆铁铸成，何须楚竹选孤生。年多化作青蛇色，夜静吹如彩凤声。绣出碧花凝错落，冷含金气发铿清。最宜携向君山去，一听仙翁奏月明。
送黄奉议知白州前宰清远::宋代：郭祥正::看君新作海边楼，气象雄兼四五州。把笔共题红粉壁，开樽仍泛玉蟾秋。喜分符竹行千里，莫羡渔蓑退一丘。此别定为生死隔，雪霜沾尽暮年头。
南歌子　效花间::当代：程滨::漫掩西楼月，轻噙玉靥羞。昙梦总难留。暗阑红烛泪，漏声稠。
秋气凛然庭木将坠道谦上人有南征之役赋诗祖::宋代：寇准::洪府多佳致，师今欲此行。寒山连楚远，白浪浸吴平。烟雨经秋迥，霜鸿入夜鸣。到时春未暮，闲听鹧鸪声。
秋景 其二 鹭于飞::宋代：刘辰翁::鹭闲如可语，飞去复何图。但见振兮振，不知于此于。难令公子浊，似是列仙癯。近逼孤云小，遥看点雪无。沧洲何尔我，白发自江湖。风雨鱼歌外，玄真逝与俱。
第一花/鹧鸪天::宋代：贺铸::豆蔻梢头莫漫夸。春风十里旧繁华。金缕玉蕊皆殊艳，别有倾城第一花。青雀舫，紫云车。暗期归路指烟霞。无端却似堂前燕，飞入寻常百姓家。
满江红 追忆旧游四首 其一::清代：易顺鼎::立马函关，看古帝王州无恙。问何处旗亭睹酒，双鬟曾唱。紫塞三千杨柳路，黄河一半桃花浪。更西风、驴背古长安，增惆怅。金鉴录，怀贤相。玉关曲，思名将。记几番搔首，定军山上。割据风云王霸气，河山面目英雄样。听大江、流尽古今秋，声悲壮。
赠王琴所::宋代：黄庚::一曲丝桐余古意，百篇风月寄闲情。君诗即是琴中操，底用离鸾别鹤声。
求安::宋代：戴复古::愁来须强遣，老去只求安。酒熟思招客，诗成胜得官。梅花天下白，雪片夜深寒。衲被蒙头睡，悠然百虑宽。
中秋阴雨竟夕意兴索然适蔡生星仪来访相与剥芋啜田螺而已::当代：余菊庵::恼煞黄昏雨，偏逢佳节多。人间空待月，天上欲翻河。寂寂一城暗，迢迢三漏过。助谈无别物，劝客啜田螺。
舟过金陵钟山戴雪而卧凝眺有感::清代：郑孝胥::依依钟阜旧崔嵬，负雪尤怜玉一堆。词客还从江上过，濠堂端付梦中来。蹉跎知遇存黄土，寥落朋侪隔酒杯。曾是华年磨灭地，不关儿女漫兴哀。
祝英台近 白莲::清代：姚天健::雪衣轻，罗袜净，仿佛浣纱女。照水盈盈，香透洛川浦。可怜一片芳心，无多翠袖，那禁得、秋宵风露。娇如语，怕有弄桨人来，脉脉暗生妒。漫托微波，未便诉情愫。销魂最是黄昏，为谁解佩，更疑向、月明深处。
送徐楚石太守之任广署::明代：李孙宸::水部清词重帝乡，一麾出守绶初黄。即看露冕辞双凤，复见仙人下五羊。秋至全消江雾瘴，月明还照浦珠光。轺车莫更停珂里，骑竹儿童满道傍。
随想随作 其五十五::当代：胡云飞::置我冰壶投我炭，三百流光何纷乱。君今逝矣心方敛，一偈为君谥曰惯。
游乾明分韵得山字::宋代：陈造::竹风清如水，浣我尘埃颜。老禅贫无锥，小破蔬箸悭。短辕下鸱夷，共此半日闲。住笔讯莺燕，把杯属江山。老夫病止饮，苦语涩莫删。揆予郊岛寒，著君季孟间。江柳未遽折，园花且同攀。后夜短亭梦，漫寄东风还。
翟琴峰箜篌图二绝句 其一::清代：姚燮::谁谱坎侯西汉乐，应谐二十六徽琴。美人幽怨托憀悄，只恐中郎未解音。
寄方山人借道书::元代：徐贲::神文越幽爽，夙心允见传。未沐启玄秘，至使昧瑶编。微痾固期愈，颓龄或可延。妙理脱深悟，灵渊曳五烟。
曹源和尚赞 其二::宋代：释道冲::父曹源，祖密庵。碧落碑，无赝本。破沙盆，正法眼。清庙瑟有遗音，坐者立者，以心印心。不肖之子，作如是赞。非特旌于往古，亦乃诏于来今。
酹江月/念奴娇::宋代：黄宰::三光五岳，孕乾坤英彩，非金非玉。赫赫岩岩真相种，来驾横空仙鹄。十万儿童，和丰堂下，齐指梅山祝。黑头难老，岁寒苍桧修竹。须信自家有传，中庸一卷，是长生真箓。借问洛阳归去後，几度桃开桃熟。十九年间，梦回天上，再见棠阴绿。相将促觐，已闻沙路新筑。
凤凰台上忆吹箫·纳兰容若生日，集苍虬阁::清代：章钰::莲麝为心，蔘貂何物，还他本色词人。是满腔忠爱，志在灵均。多少云愁海思，曾不分、奉倩伤神。翻赢得、南唐两主，错拟前身。郎君。定依帝所，听奏乐钧天，应悔悲辛。剩荀香裴玉，桂苑留真。证取南中鸿雪，贯华阁、曾寄琴尊。烦呵护、章家坞里，忍草长生。
次韵施伯才除夕::宋代：释宝昙::年来白发为谁新，恰受愁边五日春。官烛吹花方作梦，东风卷地已无人。今年有酒公须醉，明日无襦子莫嗔。香案已催朝玉帝，何如剪纸奏钱神。
夏夜坐月得公字::明代：孙继皋::凉月空庭得，清尊此夕同。行觞佳节后，坐客大江东。避暑思袁绍，登楼想庾公。相逢各意气，君莫叹飘蓬。
墨梅 其一::元代：徐贲::月落山空人静，梦断碧窗烟冷。幽香何处消沉，留得一梢寒影。
浦湘曲（为金坛教谕干寿道考满怅词）::宋代：蔡士裕::功名早。步武青云缭绕。斯文近有成效。绛纱拍拍春风满，香动一池芹藻。瓜期到。便勇撤皋比，此去应光耀。立登枢要。向红药阶前紫薇阁，管不负年少。
松鹤图::明代：陆深::遥空受秋万里碧，松露团团野花白。藤梢橘刺纷陆离，细水涓涓绕云石。我疑此图是玄圃，中有双禽鸣且舞。霜翎砂顶足生韵，玄裳风轻月将午。当家妙品在逼真，况是写生须入神。古来高人重图画，欲令见者常如新。我闻胎仙三千岁，摩挲此幅能几世。乃知丹青空尔为，别有不朽超绝艺。
淑人迁柩至祖送还书感八首 其四::明代：顾清::路转河桥客欲辞，黯然东望一沾衣。来时记得停舆处，茅屋垂杨映酒旂。
送张七西上::明代：袁凯::楚客舟航小，吴门雨雪繁。兵戈方浩荡，江海失攀援。浊酒非能醉，深交不易言。明朝空寂寞，独对野人园。
古意 其五::明代：袁登道::坠叶断秋蓬，年华落镜中。自惭明月影，罗帐不禁风。
怀人诗::明代：薛素素::良夜思君归不归，孤灯照客影微微。携来独枕谁相问，明月空庭泪湿衣。
次韵答滋畹::近代：洪传经::闻道人间重晚晴，斜阳一抹远山明。波涛见惯心弥壮，忧患尝多念转平。兀坐笑看蚊作哄，微吟喜与韵同清。生来事事东隅失，不信桑榆补得成。
苏武慢·澹霭空濛::宋代：陆游::淡霭空濛，轻阴清润，绮陌细初静。平桥系马，画阁移舟，湖水倒空如镜。掠岸飞花，傍檐新燕，都似学人无定。叹连成戎帐，经春边垒，暗凋颜鬓。空记忆、杜曲池台，新丰歌管，怎得故人音信。羁怀易感，老伴无多，谈尘久闲犀柄。惟有修然，笔床茶灶，自适笋舆烟艇。待绿荷遮岸，红蕖浮水，更乘幽兴。
题四画 桃花竹石鹤::宋代：释善珍::朝游金谷莫东市，心忆平泉身海涯。化鹤归来人不识，春风开尽碧桃花。
送徐进士子绳谪建阳少尹 其一::明代：谢榛::长亭别酒见平生，越水吴山去国情。欲采江蓠何处泊，一帆秋雨听潮声。
菩萨蛮::清代：姚华::夕阳浅水喧春渡。晴云抟絮湖边路。风漾柳丝微。人歇待船归。柴门应未远。彴{彳畧}随溪转。桃李粲新花。似迎人返家。
和都城腊日雪::宋代：华镇::同云为瑞上圆清，腊日飞花落帝城。双阙渐迷鸳瓦碧，九街匀罩曲尘轻。戴溪有月舟方远，袁巷无人路自平。却爱马卿词赋好，梁园一座尽知倾。
题崙山号::明代：区元晋::五色祥云映日鲜，玉楼高处坐神仙。人间亦有登瀛客，莫把虚无说阆巅。
病述 其二::清代：孙原湘::不知嗔燕是嗔莺，病颊红潮一缕生。有甚薄言偏往愬，无端失手又翻羹。几曾喜怒轻颦笑，转为温柔郁性情。究竟深愁难料着，檀郎枉自负聪明。
抵滁阳闻拱辰石太仆将至留赠 其一::明代：王世贞::双旌宛转下滁州，真气如闻在后头。圣代豪贤多九列，何人数马似恬侯。
述怀五十三首 其三十四::明代：周是修::汉国千年固，遥天万里平。那堪风雨夜，梦不到咸秦。漠漠云山白，悠悠云雁声。令严铁衣冷，雄剑动光精。男儿生盛世，有身当奉君。但谓奇兵出，边尘日可清。何知沙漠迥，白首未成名。
送赵尚絅南□::明代：张弼::青衫乌帽金华客，南渡分来天水碧。凤彩蟠胸书五车，鹏尾悬腰剑三尺。目光炯炯双曙星，京国相逢即深识。不知阮籍途正穷，浪许欧公耳偏白。闻之愧汗翻流泉，如何鴳羽希鹏翼。我目乃类欧公盲，读书不能数行墨。明朝有策献金銮，不知何地堪容迹。作诗又送君南归，我亦相君当显赫。蟾窟秋香桂一枝，早攀莫待花狼籍。锦袍不惜换春醪，伫待君来醉千石。
许君话游感旧四首 其三::明代：李梦阳::亭榭逢君复，源泉改色流。喷珠连地涌，仰镜合天浮。掇蛤曾兼石，移家欲狎鸥。猎心萌自鄙，日往水边头。
送宗伯孙公请告还清平省觐::明代：欧大任::箧中五色已裁衣，入讲经筵出虎闱。诏下暂容扶疾去，恩深兼得问安归。蓟门霜叶鸿边度，黔阁春云马首飞。官属此时多怅望，明年还待谒彤扉。
暘谷偶成::宋代：裘万顷::爱日祛愁雾，微和散积阴。一窗尘外趣，万竹岁寒心。士要崇清节，吾将老故林。抱琴聊一醉，何用觅知音。
田家即事::宋代：赵蕃::漫道诗书可起家，未知田舍足生涯。不辞伛偻翁栽稻，能作纷耘妇剥麻。口腹定繇勤力许，衣裘宁怕大寒加。罔知耕稼求温饱，行役虽劳莫重嗟。
即事八首 其五::宋代：郑思肖::山川不可望，荒草苦何深。故国英雄泪，终身父母心。清池函莹玉，落日堕圆金。休问愁多少，芳年雪上簪。
绝诠::宋代：释大观::虚空讲得四花飞，大地山河总发机。碧眼黄头无处觅，是中元不动唇皮。
和草堂送通直岁归龙舒::宋代：释慧空::个是群中穴鼻牛，去无所犯住无留。须弥南畔封疆阔，水草纵横得自由。
卜算子·江上见新年::宋代：朱敦儒::江上见新年，年夜听春雨。有个人人领略春，粉澹红轻注。深劝玉东西，低唱黄金缕。拈底梅花总是愁，酒尽人归去。
中春亭雪夜寄西邻韩李二舍人::唐代：武元衡::广庭飞雪对愁人，寒谷由来不悟春。却笑山阴乘兴夜，何如今日戴家邻。
登江陵郡城观雪::宋代：张栻::黄云澹四垂，飞雪忽无际。排空风力静，整整若有制。穿林初着花，点瓦已成毳。低连七泽波，远接关河势。凭城领奇观，壮思起病滞。四年领边州，气候苦多盭。清秋日昏昏，仲冬雷虺虺。雪花有时零，转首即开霁。及兹洗瘴眸，天公岂无意。为邦抱百忧，但原得丰岁。对之一欣然，一饮心已醉。春前尚余腊，三白或可冀。更约竹间梅，共作岁寒计。
偈颂五十一首::宋代：释大观::井梧叶叶响飕飀，搅动明河万里秋。楖{左木右栗}摩挲生远兴，白云流水共悠悠。不是寒山子，谁临古渡头。
汉水::宋代：王十朋::方城以为城，汉水以为池。横行江汉间，楚子灭诸姬。问鼎轻周室，争盟会淮夷。子孙世有国，地大先王时。封疆六千里，俛首为秦雌。虎狼不可亲，前后几见欺。始堕张仪计，卒至王剪师。西风吹黄芦，疑是骚人悲。
东池即事::宋代：胡铨::小园聊日涉，鸥鸟共忘机。笋长畦丁喜，春余菜甲稀。幽花禁雾雨，翠筿澹风漪。步屧横塘路，游鱼觉昨非。
诗呈监试::宋代：冯时行::笔阵词锋已破坚，深深帘幕度微烟。纷袍幸免催诗雨，堆案何堪造傍天。走马共知难看锦，得鱼自笑已忘筌。芙蓉岂待春风力，偶失知音勿断弦。
满江红::清代：周之琦::甚矣吾衰，七十载、光阴虚掷。曾几度、春来秋去，曦轮已仄。脉脉徒怀尘外想，悠悠终是人间客。忆东涂、西抹少年时，嗟何及。鸡与鹜，从争食。蚌与鹬，从夸力。但相看一笑，马牛风隔。长庆诗筒馀昨梦，永和禊饮成陈迹。叹曹刘、沉谢尽消亡，今谁识。
赵州::清代：路德::买丝争绣佳公子，颇调平原能好士。楼头一笑红颜摧，食客纷纷来复来。我言此事非人情，如何浪得怜才名。恶客一言九鼎重，美人一死鸿毛轻。君不见乐羊啜子甘如饴，功成反使文侯疑。又不见吴起杀妻为求将，母死不奔心早丧。公子天下寡恩人，可知好士情非真。贤者闻风定高蹈，公等碌碌安足论。吁嗟乎！躄者足，笑者头，千秋恨事良悠悠。我今独酌中山酒，不愿将杯滴赵州。
望江南 其三::近代：刘鹏年::临湘好，双埠傍梨江。红日浴波衔殿宇，青山飞影过船窗。渔笛谱新腔。
申伯见和佛迹岩诗再次前韵::宋代：李纲::平生嗜读书，每效锥刺股。晚窥羲文心，射石遂饮羽。子云方草玄，白凤梦中吐。区区不自量，造化欲笔补。当其得意时，如渴味湩乳。谁为摩天手，愿借修月斧。故人适我愿，邂逅遇南土。试将一隅授，笑喜屡作舞。嗟予值时危，孱懦愧不武。援世多掣肘，放足已折拇。片云空往来，岂解作霖雨。逝将归碧山，不复打这鼓。一气中夜存，天光发灵府。参同有真契，神鼎转龙虎。丹成赫朝霞，魔事敢余侮。世间成坏法，张弛犹弓弩。乾坤如许大，方以一枰赌。肉食谋自深，苋腹何足取。既非公家用，且作猿鹤主。相期岩穴中，蓻此方寸圃。
木兰花慢 送亲家丈（原作又从南塘本改）问::元代：元好问::又东门送客，侧身西望长嗟。算万里功名，几番风雨，何限云沙。相看已过半百，甚年年、各在一天涯。秋气偏催过雁，疏烟细点归鸦。旌旗未卷鬓先华。清泪落悲笳。问蜀道登天，锦城虽好，得似还家。关心老来婚嫁，要与余、邻屋共烟霞。到□征西车马，轮他杜曲桑麻。
南海陶令送水沉，报以双井茶二首::宋代：杨万里::沉水占城第一良，占城上岸更差强。黑藏骨节龙箸瘠，班出文章鹧翼张。衮尽残膏添猛火，熬成熟水趁新汤。素馨熏染真何益，毕竟输他本分香。
题观音大士像二首 其二::明代：释函是::一泓水树横秋色，半枕松风归鹤声。个里未能忘宿习，因人幻出百千情。
赠张郡丞理滕县事::明代：李孙宸::佐郡勋名两地传，兼符真羡吏为仙。邑原东鲁弦歌旧，人是阳城无字年。鸿雁渐还中泽集，妖氛长净绿林烟。倦游独自惭消渴，犹费临邛重客筵。
十用喜雨韵三首::宋代：吴潜::喜极夫何恨不禁，五更霜角夜声沈。滴残塞北征夫泪，点碎江南游子心。久客情怀愁似织，休官时候梦非簪。宝陀老子相怜否，苦海应援绠万寻。
丁十五歌::元代：成廷圭::丁十五，一百健儿如猛虎。几年横行青海头，牛皮裁衫桑作弩。射阳湖上水贼来，白昼杀人何可数。将军宵遁旌旗空，倭甲蛮刀贼为主。西村月黑妻哭夫，东坞山深母寻女。屋庐烧尽将奈何，往往移家入城府。不是丁家诸健儿，仗剑谁能剪狐鼠。楼头酾酒齐唱歌，争剖贼心归衅鼓。官中无文立赏功，还向山东贩盐去。
豆叶黄::宋代：吕渭老::林花著雨褪胭脂。叶底双桃结子迟。对镜凭郎略皱眉。笑微微。燕子羞人必懒归。
风寒济南道中兀坐肩舆不能开卷因即事戏作俳体六言解闷数之政得三十首当唤白家老婢读之耳 其三::明代：王世贞::爱弟策名京兆，严君奏捷未央。不才也能随例，年年管领长枪。
咏蕙::元代：朱晞颜::居然丈夫质，嶷嶷萧艾中。自非铅华种，桃李若为容。
送赖壶仙东航留学::清代：郭文炳::长亭祖饯卜良辰，杨柳依依送故人。万里鹏程君奋翮，一声骊唱我伤神。诗如珠玉初成集，劫历沧桑自在身。此后风光三月好，樱花满眼大和春。
游黄龙寺::宋代：赵瑞::一到黄龙万虑灰，豪吟胜赏喜追陪。幽兰独秀花香袭，宿雨初收雾气开。湛湛冰池藏世界，悠悠梵呗隔尘埃。清风明月无人管，付与纵横石上苔。
郭氏山林十六詠小爛柯::宋代：陆游::山中一枰棋，塵世底事无。若复计勝负，与彼亦何殊。
送刘道子游闽兼赴其仲兄文学署中::明代：欧必元::俯仰百年内，聚散成蕉鹿。功名富贵等浮云，株守蓬门亦碌碌。君不见李太白在咸阳，朝朝醉卧美人床。又不见西京太史公，东趋禹穴北崆峒。人生快意情非一，有酒可饮山可陟。醉来拔剑起放歌，顿令山岳增颜色。刘生岁杪理巾车，别我明朝将安之。见道七闽山水好，担囊东去采仙芝。丈夫悬弧志四海，何必乡关恋别离。览胜书奇凭丝笔，倚马万言可立得。抽思似涌大江涛，庾也清新鲍俊逸。到时共对梅萼春，苜蓿斋头酒百巡。挥弦试鼓高山调，风尘落落少知音。以君意气薄苍灏，何处逢人不倾倒。一言得意当千金，大醉宁知天地老。只今世事日已非，如君肮脏古所稀。小子嘐嘐雅慕古，生平不与世人期。斗酒逢君醉自足，狂言浪笑露肝腹。兹行不作别离看，为君翻赋游闽曲。
鹊桥仙·桂林遇鲁若衡，谈湘事有感，赋此::当代：章士钊::斜阳坏壁，断潢飘梗。州吏清明如镜。家家悬挂百灵灯，好照遍、长沙光景。定军山杳，朱仙镇迥。黄岳两家堪并。巢空悄悄燕归来，应不管、寻常百姓。
晚夏马嵬卿叔池亭即事寄京都一二知己::唐代：王湾::忝职畿甸淹，滥陪时俊后。才轻策疲劣，势薄常驱走。牵役劳风尘，秉心在岩薮。宗贤开别业，形胜代希偶。竹绕清渭滨，泉流白渠口。逡巡期赏会，挥忽变星斗。逮此乘务闲，因而访幽叟。入来殊景物，行复洗纷垢。林静秋色多，潭深月光厚。盛香莲近拆，新味瓜初剖。滞拙怀隐沦，书之寄良友。
偈颂十五首 其十::宋代：释慧方::露柱患痈疖，灯笼却皱眉。个中无限意，曾不堕闻思。
中秋前一日雨中泛舟诣学耕堂晤黄荛圃即题其梅花吟卷 其一::清代：钮树玉::万重花气压春云，一片瑶光恋夕曛。旧梦不离香雪海，绝怜伴侣邈难群。
寄远::宋代：晏殊::宝毂香轮不再逢，峡云巫雨杳无踪。梨花院落溶溶月，柳絮池塘淡淡风。几日寂寥伤酒后，一番萧索禁烟中。鱼书欲寄无由达，水远山长处处同。
采药径::宋代：释文珦::采药归来迹已陈，真风千古蜕凡尘。细看旧径青青草，犹是仙人醉里春。
芳草::清代：王闿运::又相逢、深寒帘幕，晴光镫影参差。素兰羞叶瘦，铜瓶湘几外，占春宜。瑶姬惯嫁，便远行，未损腰支。看万里轻车细驮，玉蕾琼肌。抛离。一分尘土，不须风露，自秀芳时。嫩黄三四箭，暗香疏影地，摇曳烟丝。伴晨妆夜盥，却未妨、污粉凝脂。怪只怪、横江一笑，误了幽期。
夏晚漫成::清代：费墨娟::兰汤浴罢自从容，卸却花钿鬓影松。堂上双亲安未问，阶前独步露初浓。清风引兴琴三弄，佳句吟成酒一盅。好景欲描描不得，渐看明月照青松。
送渑池崔主簿::唐代：韦应物::邑带洛阳道，年年应此行。当时匹马客，今日县人迎。暮雨投关郡，春风别帝城。东西殊不远，朝夕待佳声。
卢申之载酒舟中分韵得明字::宋代：赵师秀::闲人闲处住，载酒荷高情。小舍宁容客，同舟却向城。弄花忘昼暑，忧谷念秋晴。归路虽无月，银河亦自明。
会三教诗::南北朝：萧衍::少时学周孔。弱冠穷六经。孝义连方册。仁恕满丹青。践言贵去伐。为善存好生。中复观道书。有名与无名。妙术镂金版。真言隐上清。密行贵阴德。显证表长龄。晚年开释卷。犹日映众星。苦集始觉知。因果乃方明。示教惟平等。至理归无生。分别根难一。执着性易惊。穷源无二圣。测善非三共同愿望。大椿径亿尺。小草裁云萌。大云降大雨。随分各受荣。心想起异解。报应有殊形。差别岂作意。深浅固物情。
芸禾吟::宋代：金朋说::芸禾雨苦连，草秽何能蠲。借问司农者，俱云不得天。
圣母皇太后万寿诗 其二十四::清代：福临::玉殿辉生云母屏，彤庭今喜奉萱庭。节逢爱日春尤暖，山近称觞晓更青。普被恩波兼化育，旁流协气满郊坰。定知南极随坤位，长照人间宝婺星。
喜东宫受册::元代：周霆震::海色穿林晓梦圆，战尘氛雾一时湔。青宫德进瑶编纪，紫禁恩随玉漏传。洛邑车书符永世，汉家日月觐中天。秋霜一寸丹心在，稽首洪禧万亿年。
早起::宋代：许及之::归来百事尽摧藏，卦气行年分所当。未晓不眠真是老，才明便起有何忙。移山种石愚翁癖，遇酒逢歌楚客狂。此外胸中无个事，有时信口作篇章。
牟驼罔阅马::宋代：江休复::牧马散近地，阅视乘高秋。驼冈似沙苑，堆阜带川洲。坡陁故梁城，萦薄西南陬。连棚映林樾，星罗倚层丘。回风吹阵云，奔腾欻来游。野性脱羁马，饮齕遂所求。腹干颇肥张，郁怒何彪休。群敺骤麋鹿，逸势凌蛟虬。军戎选轻捷，和銮御调柔。毛物有千名，众美归骅骝。梁王愁思台，佛刹居上头。劫来一凭眺，遗墟莽悠悠。信陵骨已朽，岩穴谁见收。当时英豪辈，事逐东波流。置酒临风轩，聊以纾烦尤。
燕归梁 江枫慈溪来书，述返乡所感，用谢逸体拈此以答::近代：龙榆生::紫燕呢喃语画梁。别久不相忘。旧巢犹带落花香。惊午梦，共悠扬。玉簪舒展，杨丝摇曳，趁取晚来凉。亲承色笑任家常。知此乐，未渠央。
句::宋代：宋祁::细栽烟外叶，繁并暖前枝。
览吴江景兼连阻风雪计登陆有期呈友竹::明代：饶与龄::桑田万顷平如砥，四望天光接水光。帆影乘风野里见，钟声带雨柳梢扬。途因远涉愁萦抱，梦挟悠思句易忘。舟底赖君赓咏好，昂霄比翼在丹阳。
寄保暹师::宋代：释文兆::近闻高静趣，犹寄广陵居。夜会听琴阻。秋期看月疏。几成归越梦，久绝入梁书。四释分题处，年来一榻虚。
又和漫成四首 其三::明代：钟芳::九服异方无异俗，化騑同御故同驰。忠球毕竟归东序，户外松风是子期。
西耕::宋代：郭霖::凿田喜得傍湖堤，湖水春来好灌畦。躬稼自甘名姓没，不妨寂寞老岩栖。
采菱歌::南北朝：鲍照::烟曀越嶂深。箭迅楚江急。空抱琴中悲。徒望近关泣。
述闻 其五::清代：黄遵宪::拨帜先登径上台，炮声震地忽轰雷。一齐扰扰嗟鱼烂，万目眈眈看虎来。铁铸六州成大错，衣香七市付沈灰。联盟守约连名奏，赖有维持半壁才。
首尾吟 其一二五::宋代：邵雍::尧夫非是爱吟诗，诗是尧夫语事时。举动苟能循义理，辩明安用致言辞。艰难图处费心力，容易来时省指挥。欲盖而彰事多矣，尧夫非是爱吟诗。
暮春::明代：王政::一年清景渐阑珊，花落东风满地斑。啼鸟也知春已去，绿杨枝上语绵蛮。
寄浙西仓曹东甽::明代：张简::骨凡缘欠大还丹，饱食人间行路难。灯火半生诗鬓老，江湖九月客衣单。拈将红叶书愁思，摘得黄花当晚餐。莫向吴松江上宿，梦魂偏怯雁声寒。
园中十首 其二::明代：唐时升::自为灌园子，职在耒耜间。秋来耕耨罢，独往仍独还。河水清且涟，紫蓼被其湾。踌躇落日下，聊用娱心颜。瓠叶黄以萎，其下生茅菅。遂恐穿堤岸，嘉蔬受扳援。丁宁戒僮仆，耰锄当宿闲。晏安不可为，古称稼穑艰。
后剧::清代：陈曾寿::后剧增前剧，相寻且未休。固知穷有变，未省发能收。患气看全伏，遗黎可尽刘。卅年念终始，一著覆神州。
闻马氏变节后题::近代：夏承焘::传檄初看涕汨倾，临危何意堕家声？少卿降虏终非计，三叹重删苦战行。
杭州璘上人以花栽数种见寄::宋代：蔡襄::名品参差十数窠，商船千里任风波。土花分破根株小，春色随来意气多。欲种更看移树法，将开须与傍栏歌。中年渐不胜杯酌，红翠他时奈尔何。
拟赋桃灯杖 其一 ::元代：凌云翰::形如新月带微弯，相伴银缸影不单。寸草有心须用尽，双花报喜莫教残。留连孤主知天晓，沾溉馀膏觉夜寒。赖得主翁频举手，简编宁向暗中看。
灯花::清代：许咏仁::花开银灯暗，花落银灯明。黄昏人未睡，开落最关情。
与粹之游支提九日仲宗以诗酒见寄次韵答之::宋代：李弥逊::蛇径回环织女机，足间欹石碍云飞。西风短发期乌帽，落日清尊走白衣。病眼逢山寒水净，妄心更事远烟微。扫除磊磈装怀地，为载千岩万壑归。
寄张武子::宋代：刘应时::霁月耿东南，流光净如洗。幽人怀夜光，掬水弄清泚。春云多态度，蒸缊出山麓。舒卷无定踪，形容劳远目。可人古锦囊，多乎斯二者。造物发天藏，笔端妙陶冶。我具择法眼，仅得窥一斑。恨无餐玉法，谩入蓝田山。别来岁月换，倏如飞鸟过。升觉不足数，交谊果如何。夜窗浥露气，策策秋声高。假寐发永叹，念远心忉忉。
浣溪沙 其六::清代：毛奇龄::丛鬓轻笼象格纱。曲尘巾皱翳朝霞。愁听江阁按红牙。簪管枉铰银盖叶，绣床空钉白团花。游丝飞絮近天涯。
点绛唇·感兴::宋代：王禹偁::雨恨云愁，江南依旧称佳丽。水村渔市。一缕孤烟细。天际征鸿，遥认行如缀。平生事。此时凝睇。谁会凭栏意。
绿意::清代：王时翔::采香乍定。被夜来风雨，芳林洗净。嫩叶柔柯，渐觉森沉，装点更饶幽景。烟丝微润蒙茸碧，恰小院、藓痕交映。算一年、此最佳时，忘却落花凄冷。休道寻春较晚，趁初霁步屧，闲园支径。几树榆槐，几本蕉桐，依约翠云千顷。红楼巳怕珠帘隔，况又是、阴阴欲暝。怎奈他、不断莺声，碍了倚阑人影。
查赈所见::清代：唐锡晋::轻车简从出郊圻，历遍茅檐与枳篱。斸露半筐茅有脊，迎风一路树无皮。千般鹄面窥门早，百结鹑衣出户迟。更有不堪倾听处，编芦将裹未埋尸。
林虑署后惠德楼西眺黄华山::清代：彭凤高::斜日当窗岭半红，太行西走郁穹窿。空山夏馥无遗冶，残瓦高欢有废宫。珠瀑终留奇境在，黄华翻诧赝碑工。同名尚忆天门外，气象何如泰岱雄。
侵晓书怀四绝句::宋代：刘学箕::石泉宵泠泠，清响杂寒吹。恍惊山雨来，醒我一觉睡。
和苏著作麻姑十咏 其十 葛仙坛::宋代：李觏::仙翁犹在时，坛上何设施。仙翁一去后，梦草空离离。下士固大笑，言者多不知。嗟嗟天壤内，共是枯鱼池。
节日新晴归自天庆::宋代：杨万里::初日明雁腹，酸风迎马头。如何一雨过，添却满城秋。楼观色俱喜，槐榆影独愁。节中公事少，吏散得吾休。
久病少瘥，倚枕口占 其二::近代：刘凤梧::猖狂风雨久无停，摇撼长宵亦不宁。七秩光阴悲瞬息，十年花萼怅飘零。莫将白发怜鬟绿，空冀丹心照汗青。夙昔朋簪皆雨散，天涯何处觅榛苓。
“非典”杂咏 其三::当代：蔡淑萍::每看新闻每自嗟，疫情日盛虐京华。胡同已少行人迹，警笛长鸣救护车。多报平安慰亲友，不禁乡思到三巴。蛰居小院真无奈，树影轻移又日斜。
还朝以戎功受赏加俸感愧有作::明代：林廷选::观风无补愧台端，叨沐恩波似海宽。只绮文浮神豸角，千金色借雪花团。树功自信非干赏，增䘵何妨未徙官。自古明良难际遇，到头宁负寸心丹。
和沈德潜山居杂诗十首韵 其八::清代：弘历::吴下业书佣，居然八十翁。从嗤枝鹿野，曾侍玉鸾宫。茅屋千山里，溪田一水通。课耕时复出，蓑笠雨丝濛。
淩歊台::明代：陶安::炎歊苦郁蒸，何处堪欺凌。黄山古台址，峻嶪何层层。周览无不极，我尝试一登。湘潭巴蜀总在目，长江涛浪来如崩。萦回一带绕云汉，天门对立青峻嶒。果然暑气无地着，松阴六月凝寒冰。所以凌歊名，不诬世所称。想昔宋主卜筑时，工匠庶黎劳聿兴。瑶阶沓锦具，金雀栖觚棱。教成粉黛歌白纻，吹弹弦管声娇腾。无何豪奢逐流水，转眼衰歇茫无徵。惟馀清泉白石散林壑，雨绿莓苔铺毾㲪。销磨今古罔识荣与辱，长年只有山中僧。
登吴山大观台::清代：严光禄::绝顶盘空磴道开，一亭高踞气雄哉。涧边奇石冲云出，树杪危峦踏雾来。斜揽湖山图半壁，全收江海入层台。射潮尚忆三千弩，落日阴沈见霸才。
贱辰季秋之三日承友人赠诗和韵::明代：黄锦::黄花何处问东篱，小径秋深客到时。正喜幽香承露湛，不应繁蕊斗霜迟。白衣绿酒聊先醉，落帽狂风祇自知。阅尽炎凉增感慨，强将芜语缀君辞。
题抱清楼::清代：弘历::诘径曲廊覆，居然得小楼。托高因见下，致朗本从幽。月与冰疏约，云疑画舫浮。偷閒消片刻，翰墨恣优游。
紫骝马::明代：欧必元::带月饮长城，临风嘶汉营。身经百战后，名以十年成。不傍将军泣，偏从伯乐鸣。朝来看蹀躞，肠断猎胡缨。
西郊三首 其一::宋代：刘应时::紫槿绿篱愁意深，斜阳墟落动秋砧。笔端有口江湖远，莫写干时老子心。
耕田叟::近代：骆成骧::赋重兵愈多，兵多赋愈重。公仆举趾高，国民剜肉痛。路事徵租捐，群儿争一哄。兵事徵房捐，诸将赌一弄。元戎委城走，强敌据城恫。盗至苦哀祈，寇来劳迎送。悉索望恢复，杂供逾正供。回书责父老，父老已饥冻。
赵季茂遗予郭索侑之以诗予早上亦遣山肴两介::宋代：岳珂::倚桂傍岩麓，采芝行谷湄。偶因山雨驻，何有岭云持。鼎芼朝欺腹，窗寒夜切肌。开奁应一笑，会有忆人时。
奉赠五首 其五::近代：郁达夫::一纸家书抵万金，少陵此语感人深。天边鸿雁池中鲤，切莫临风惜尔音。
吴歈一首送丘宗卿自平江移会稽赠寿老::宋代：范成大::农圃规模昔共论，云奎卜筑又逢君。眉庵寿老长随喜，好个抛梁伏愿文。
蝶恋花::清代：周季琬::影落中庭花欲午。蝶瘦蜂忙，翻出新愁谱。独倚雕栏人不语，晴丝无力随风舞。睡起枕纹犹半露。香玉红生，似把啼痕补。还笑鹃声无底据，春归毕竟归何处。
雨夜::宋代：陆游::急雨如河泻瓦沟，空堂卧对一灯幽。老鸡多事强知晓，落叶无情先报秋。身未盖棺谁可料？尊常有酒莫闲愁。功名老大从来事，且复长歌起饭牛。
喜客泉二首::宋代：陆文圭::一饮怀金出岭南，莲花峰下绝清甘。我来欲与流泉约，独喜廉人莫喜贫。
荅寄延绥王中丞慎徵 其二::明代：王世贞::北风吹堕五云翰，念我馀生傍钓竿。三尺要离无左臂，祇留肝胆待君看。
海惠庵::近代：沙曾达::阎公退隐喜禅参，犹道砂山海惠庵。遗址荒凉存瓦砾，千秋忠烈信无惭。
题凝清轩三首 其一::明代：童冀::高斋辟华馆，列榭临清渠。绿莎被文砌，长杨映绮疏。芳洲杂蘅杜，金塘擢芙蕖。澄波荡彩鹢，弱藻栖文鱼。良辰启华宴，列坐徵名儒。衣冠集觞咏，啸歌谢笙竽。香清凝绮席，酒渌湛芳壶。心赏自云逸，日晏不知劬。既醉歌太平，桑扈咏乐胥。逍遥寓宇内，不乐复何如。
失调名::宋代：佚名::兽炭共围，通宵不寐，守尽残更待春至。
赠刘宗弼司业赴浙西佥事::元代：黄哲::晨颁锦花诰，夕敛绛纱帷。聊当持宪节，讵是解逢衣。于越山水秀，吴江鲈鳜肥。移舟发白下，摇旆出江畿。川寒葭苇静，天清鸿雁飞。勿念离群速，承明应复归。
狱中集古十六首　东岩同扉 其十一::明代：韩邦奇::岁落众芳歇，秋来百草生。万重关塞断，慷慨泪沾缨。
华清宫::明代：陈䞇::华清楼阁胜仙家，树树垂杨处处花。浴殿泉香春正暖，清明时节已尝瓜。
沁园春·清明雨中，周繁露先生招集南庄别业 其一::清代：陆震::我辈何缘，为童子师，此日殊艰。叹腹中车转，多时不乐，身同匏系，甚日能閒。难得今朝，佳辰有暇，何计为欢足解颜。寻芳去，喜南庄最僻，地主非悭。萧然茅屋三问。有高柳、周遭水一湾。正疏疏雨湿，沙头路滑，微微风绽，树顶花殷。爽阁东西，危阑曲折，绣砌茵铺草色斑。初经此，果一邱一壑，自可跻攀。
淳熙十六年皇后册宝十三首::隋代：佚名::华榱壁珰，有声椒殿。备物来陈，多德式焕。日册日实，是刻是互。闰举以行，皇矣懿典。
万回寺::唐代：皎然::万里称逆化，愚蠢性亦全。紫绂拖身上，妖姬安膝前。见他拘坐寂，故我是眠禅。吾知至人心，杳若青冥天。
郁庵藏兵之骆越王弓格剑 其八::当代：姚佳::损于彼者盈于此，如月之恒如日升。登泰山而小天下，至南溟已化飞鹏。相从赤水犹堪證，陡起黄河未足凭。唯此党人其独异，夏虫不可语于冰。
五言过江邻几官舍 其一::宋代：沈遘::君舍城之背，萧然十亩馀。四垣通野墅，一舸泛官渠。夏木阴成后，凉天雨歇初。公门日无事，觞咏莫容疏。
涿鹿行再叠旧韵::清代：弘历::影灯喜爆闹郡城，民风丰歉觇经行。行宫晚景正清绝，壁诗岁月标分明。西征士腾马亦饱，机缘天凑时诚好。其如审势乏人为，狼子野心殊诡巧。降蕃变乱因畏尤，反面不顾恩遇稠。声罪致讨重整旅，肯使背德残生留。七擒南人不复反，三年克之鬼方收。身此南巡心西海，宵衣宁惮军书修。
秋日园居漫兴 其五::明代：李孙宸::长夏高眠过日中，懒魔不改阅秋风。才便一觉羲皇足，晚饭中厨送小童。
陵阳歌::元代：汪珍::陵阳城头落日黄，陵阳城下水茫茫。楼中少妇吹羌管，时有北人思故乡。
汉宫怨::明代：徐熥::宠幸当年不省忧，六宫那许近宸旒。一从废入长门里，始解宫中失宠愁。
渔家傲（绍兴甲子潮州考官作）::宋代：高登::名利场中空扰扰。十年南北东西道。依旧缘山尘扑帽。空懊恼。羡他陶令归来早。归去来兮秋已杪。菊花又绕东篱好。有酒一尊开口笑。虽然老。玉山犹解花前倒。
用韵送德阳入越为赘婿::元代：杨载::轻薄薄雾诘朝晴，岸柳江梅著树明。更向若耶溪上听，旁人歌唱尽春声。
木兰花慢 情丝::清代：黄人::忽迷离五色，无头绪、逐人飞。是肠结绦成，泪珠穿出，撩乱愁伊。心如金针暗引，把鸳鸯、倒绣相思。欢到断时难续，魂先牵去谁知？评量长短，叹漫天匝地渺无涯。便蚕尽馀生，蛛拼历劫，游散无归。纵教和云和雨，在红莲根里绿杨枝。束缚英雄无奈，鬓边也上些丝。
次韵潘都干菊花六首 其三::宋代：项安世::霜神亦有丰韵，未可寻常等夷。赤尽江头枫叶，却能遍护花肌。
感事二首 其二::明代：胡应麟::滥逐齐门好，真逢蜀道难。百忧攒鬓底，孤愤叠眉端。布被翻霜薄，绨袍绽雪寒。苍筤富春渚，老尽钓鱼竿。
驾往西陵 其一::明代：黄廷用::腊月云霾苦不晴，貔貅百万怯衣轻。但言天子深宫处，犹向山中风雪行。
补牛尾八阕乐歌辞 其八 总万物之极::明代：张孟兼::眷群生，气莫阏。芸万百，一何轕。应不求兮，聚必夺。绍物开智兮，一物胥达。
句::宋代：钱惟演::神庭古柏啼乌起，斋室虚帘宿雾通。
送沈逵赴广南::宋代：苏轼::嗟我与君皆丙子，四十九年穷不死。君随幕府战西羌，夜渡冰河斫云垒。飞尘涨天箭洒甲，归对妻孥真梦耳。我谪黄冈四五年，孤舟出没烟波里。故人不复通问讯，疾病饥寒疑死矣。相逢握手一大笑，白发苍颜略相似。我方北渡脱重江，君复南行轻万里。功名如幻何足计，学道有涯真可喜。勾漏丹砂已付君，汝阳瓮盎吾何耻。君归趁我鸡黍约，买田筑室従今始。
句::宋代：邵拙::万国未得雨，孤云犹在山。
得江西报六言十首::宋代：刘克庄::大江已浪头白，中原未枣儿红。折北不愁春水，吠南何必秋风。
送周仪道往池州谒萧经历::元代：刘诜::三月江南湖水平，周郎理棹旧知津。古来多附青云士，秋浦今看白玉人。燕子拂波江驿晓，杨花扑面柂楼春。老亲不管离忧苦，准拟秋风荐鹗新。
浣溪沙（寿赵倅）::宋代：王以宁::艾胜迎薰寿缕长。碧篘酒泛绿蒲香。万家喜气在都梁。小阁幽轩新料理，舞衫歌扇且传觞。看君飞步上明光。
中元翌夜两首 其一::当代：陈忠平::十六最圆月，分明将缺时。秋光虽落寞，虫语尚呀伊。霜自鬓边起，风从何处吹。吾怀瞒不得，早被一灯知。
宫词 其七::宋代：周彦质::圣主词源涌巨澜，恤民手诏月常颁。一回传出惊新丽，多少词臣愧汗颜。
读史::宋代：华岳::史笔如衡须正持，莫教浮涎出无稽。已成帝业从烹父，未将王师休杀妻。秦逸号眠为抱虎，刘狂名舞作闻鸡。麟经削后无全笔，磨玷吾当问白圭。
十二景为衍圣公孔彦缙赋二十四首 其二::明代：薛瑄::曾过君家饮小亭，醉看红雨湿春馨。别来生意应如昨，长对东风阅圣经。
读史 其二::清代：王荫祜::东聘联唇齿，南征固腹心。已成吞魏势，讵料大星沈。
茂书记归闽 其一::宋代：释居简::出岭新吟问老铦，丹青费尽笑无盐。涧阴雪立寒更尽，才识元戎玉帐严。
和杨公济钱塘西湖百题 其九十七 长桥::宋代：郭祥正::桥短故名长，路穿云水乡。游人欲归去，濯足弄残阳。
忆西坡梅::宋代：仇远::杖藜久不到西坡，苔上梅花积渐多。野屋荒凉谁管领，酒尊期会竟蹉跎。韶光二月已强半，乐事一生能几何。赖有邻园春可折，洗瓶斜插在行窝。
西郊夕月六韵::明代：于慎行::翠驾临西苑，瑶坛夕夜明。三天凝象纬，百辟会簪缨。鉴莹玄珠落，尊芳玉醴盈。上辛殷旧秩，少采达遥诚。肃肃金飙静，沈沈玉宇清。方明开辇道，灯火入西城。
贻溪怀古十篇 其十 东渠亭::宋代：俞充::二渠日夜流，利厚争所起。先生坐东亭，立法书在纸。老农到今守，后来谁敢毁。斯人不可见，空听竹间水。
乌夜啼·柳色津头泫绿::宋代：卢祖皋::柳色津头泫绿，桃花渡口啼红。一春又负西湖醉，离恨雨声中。客袂迢迢西塞，馀寒翦翦东风。谁家拂水飞来燕，惆怅小楼东。
水龙吟::明代：梁清标::朅来髯客江东，楼船把袂波如练。长篇短咏，抽毫伸纸，乌丝蚕茧。七子菁英，六朝金粉，风流非远。任青鞋布袜，穷关塞，名山乔岳游踪遍。行笈图书数卷。几悲歌、黄金台畔。探奇禹穴，临池兰渚，声华早擅。雪苑开樽，旗亭观伎，词场消遣。问相如可有，临邛重客，子虚谁荐。
饮士常新居和席上联句韵::明代：李东阳::寂寞官曹似隐居，清风时动一床书。花应旋种栏将满，客不频来席尚虚。诗好忽惊传锦字，酒狂真欲换金鱼。多情愧有东邻卜，已办城西款段车。
闻范华宇治圃却寄::明代：释函是::于世复何事，随时学种园。一身馀草泽，八口待辕门。城柳移畦影，春禽啄月痕。相思聊以寄，寒暖不堪论。
午日淮阴城北观竞渡 其四::清代：厉鹗::吟朋应是忆天涯，旧曲樽前小字斜。犹有浴兰遗俗在，晚来间过卖浆家。
秀亭秋怀十五首::宋代：方回::宣父老于行，苦辛定六艺。至今峨冕旒，万国奉烝祭。当时困在陈，粒粟不能致。宰割诸侯王，重瞳气盖世。烧纪不啻虱，烹周仅若彘。焉知千金首，乃为马童利。此口酒可浇，是事可以置。
题清微道人画兰::清代：夏孙桐::好忏情天入画禅，一花一石意翛然。依依翠袖生寒处，寂寂空山听雨年。孤抱未忘香自媚，双修却恨福难全。墨林题品羞凡艳，合共红妆季布传。
应天长·兰房一宿还归去::唐代：冯延巳::兰房一宿还归去，底死谩生留不住。枕前语，记得否，说尽从来两心素。同心牢记取，切莫等闲相许。后会不知何处，双栖人莫妒。
疏影::清代：姚燮::春期盼切。已二分移妥，圆梦时节。雀桁东南，重幕深灯，层层护紧香雪。缃桃便解青琴媚，总要逊、玉儿妆洁。好别营、纸阁芦帘，供养水仙琼衱。曾记桐江那度，画眉送晓语，催到兰楫。莫使佳人，抱怨空山，负了芳云嫣月。试看帐里真娘面，已瘦到、翠蛾生缬。忍为他、飘影罗浮，等作醉边痴蝶。
送李德崇::明代：吴俨::一别二十年，颜面尚如旧。岂惟不改颜，长贫能固守。自烹阳羡茶，旋酌金陵酒。聊以叙契阔，为问当时友。半死半漂零，所馀惟某某。增予感慨怀，停杯复低首。翻思天地间，万物无不朽。人比物虽灵，安得与天久。弃置且勿言，君姑酌大斗。
题两当轩集::清代：陈熙治::岂是容才地，萧条盼一官。诗因愁苦好，名到布衣难。叫月猿声脆，惊霜雁影单。扁舟当客里，读罢晓钟残。
喜雨::清代：六十七::黑云四布风乍止，渴龙怒捲东瀛水。喷洒长空逞驰逐，鬼驭神鞭忙不起。檐溜频倾作奔流，须臾直透衙斋里。满堂点滴沾衣裳，平阶倏尔深一咫。共喜嘉泽济枯荄，那管春郊旱魃死。
窥开吟 其八::宋代：邵雍::物理窥开后，人情照破初。不堪将劝诫，止可与嗟吁。
蛰室::宋代：方岳::室中度以几，其修去寻一。广长尺而赢，崇为咫者七。牖一以为明，墐三以为密。不供并横肱，所贵劣容膝。蠖屈忘春霆，龟穹美朝日。玄冥方用事，万木僵欲溧。穷阴易中人，戒子谨无出。於时则然耳，天者傥可必。相尔室外寒，砖炉坐扪虱。
忆江南（二首，与本调不同）::唐代：冯延巳::去岁迎春楼上月，正是西窗，夜凉时节。玉人贪睡坠钗云，粉消妆薄见天真¤人非风月长依旧，破镜尘筝一梦经年瘦。今宵帘幕扬花阴，空馀枕泪独伤心。今日相逢花未发，正是去年，别离时节。东风次第有花开，恁时须约却重来¤重来不怕花堪折，只恐明年花发人离别。别离若向百花时，东风弹泪有谁知？
临病咏怀九首 其四::明代：黄省曾::太钧无停运，羲车有急节。衡门四时流，六马驾轻辙。方瞩春园云，忽把夏林月。观水靡故澜，理镜但新雪。昨盛今不同，暂满寻尔缺。试问墦冢间，孰非豪华歇。去年车马人，半已狐兔穴。有酒斟酌之，何能待勋烈。
赠南安黄梅峰::宋代：文天祥::清浅风流圣得知，黄昏归鹤月来时。岭头更有高寒处，却是江南第一枝。
湟川三峡游记 七绝二首 其二::当代：何永沂::未到湟川莫说清，在山泉不负虚名。幽幽渺渺悠然绿，正合焚香濯我缨。
四月二日二首 其一::元代：吴景奎::衰晚闻边警，苍黄欲断魂。徵兵防列郡，带甲满中原。老去身多病，忧来眼倍昏。此邦犹乐土，吾得守柴门。
花石诗十一章::宋代：邓肃::三月和风塞太空，天涯海角竞青红。不知花卉何远近，六合内外俱春容。
题画册四时小景 其二::明代：程敏政::爱此玉泉水，携琴访翠微。入城山下路，一任旱尘飞。
中秋无月::明代：王越::年年遇着中秋节，活计虽贫强自欢。不似今年贫得甚，倚栏无个月明看。
灞桥::清代：汪灏::长乐坡上秋风清，销魂桥畔班马鸣。颓梁欹柱虹断续，沙碛隰畔水纵横。离人酒照杨柳泪，骚客鞭敲风雪情。无花古树不复见，伤心春草年年生。
咏二疏::宋代：谢薖::辩如悬河陆大夫，不畏嫚骂谈诗书。归来分橐养群雏，随从歌舞乐有馀。两疏高蹈要齐驱，长揖储君归里闾。愿为羽翼还商于，岂愿飞刀绘生鱼。挥金延客以自娱，子孙勤力旧田庐。同时异代多不如，高明长遭鬼揶揄。平明争入七香车，华屋拟用黄金涂。壮心虽在迫桑榆，长歌击碎玉唾壶。宦成名立盍归欤，江湖之士可胥疏。君不见渠家父子并辔出，东都于今粉绘写为图。
春秋战国门再吟::唐代：周昙::走敌存亡义有余，全由雄勇与英谟。但如公子能交结，朱亥侯嬴何代无。
过王中翰奕棋作::明代：胡应麟::清簟疏帘照绿莎，匡床曲几对维摩。庭中白昼销棋局，席上青山烂斧柯。赌郡宣城知得否，连营淝水定如何。无愁晚色催归骑，大有银蟾绛阙过。
观石佛::宋代：王十朋::土木涂金巧逼真，总随浮幻化埃尘。何人著意镌山骨，长现金刚不坏身。
读《丁观加画集》十章 其七::当代：伯昏子::仙台有路隐烟霏，一抹赫曦明翠微。欸乃声中篷影出，渔歌又逐雪涛飞。
送陈行之之信州推官::宋代：宋无::汉守曾县榻，家声复世论。赞廉推雅士，列郡重嘉宾。昭代详刑谳，贤僚髓圣仁。绔绔灶故老，狴犴念冤人。英斡登进望，文华异等伦。固宜膺宠渥，岂但活罢民。江左名藩旧，风流佐幕新。平反须有颂，刚决看如神。参鉴初荣养，黄香早缔灵。锦还乡已画，彩戏室俄春。自补寻山屐，谁亲垫雨巾。拊循恩易治，煦妪俗当淳。曲动阳半疊，栖移祖怅陈。未能忘手握，何得更情亲。羡尔丹霄贵，悲余白发贫。尚期金鼎药，独客素衣调。岩壑半幽赏，烟霞欲隐沦。交游千古事，离别百年身。楚泽寒多应，吴波暖见鳞。相思不相见，音问莫辞频。
挽处士陈容::宋代：喻良能::历数乡闾老，谁知德齿尊。无心游魏阙，有意乐丘园。漫不沾三釜，真堪映九原。涕洟歌楚些，已矣莫招魂。
宿友人白云庵三首 其一::宋代：释圆悟::不到岁时久，重来人事疏。扫云僧亦去，谁伴主翁居。
九日登高::元代：陈野仙::黄菊篱边已放花，摘来盈把泛流霞。振衣直上冈千仞，问酒须逢曲几车。囊里霜萸拚尽醉，坐间秋色转无涯。举头十数烟村外，绿绿溪流淘白沙。
登园亭感赋::清代：俞明震::一片伤心万柳丝，晚晴新绿上须眉。醉看残日悠悠下，坐听呜蝉悄悄悲。花底炎凉俱有味，眼中陵谷更何思。从今记取苏龛句，忍泪看天到几时。
视陂至崇仁村落::宋代：陆游::津亭徙倚客衣单，秋尽江南亦已寒。雁翅不禁疏雨湿，枫林初染早霞丹。少年已叹儒冠误，暮境更知行路难。倦马归来踏残日，长吟聊得写忧端。
谢叶圣予送笋::宋代：王柏::谁念筼簹一饭贫，蛰龙头角正森森。殷勤惠我清贞节，减却君家几亩阴。
吹笛士女图::明代：张泰::冰簟银床倚石屏，芭蕉凉露湿秋庭。贞心试托湘江竹，吹向流云与凤听。
留别都城诸同志二首 其二::明代：徐祯卿::客有悽悽者，三年歌式微。朅来事原隰，经返旧园扉。昔往被冬裘，今还服春衣。抚景虽云惬，中欢憯以违。出门见芳草，念子忽如饥。
偈倾一百六十九首::宋代：释智朋::桃花水，榆荚雨，一点忽来，千花竞吐。
巨风行::宋代：释慧空::有生何处得安稳，方寸是为风火本。看来出尔方雨间，雨霁风休海天远。
赠罗汉院志远上人::宋代：董嗣杲::披缁受业在淮南，不觉流年七十三。罗汉院中馀古柏，将军坟上落枯杉。缠绵宿病逢奇药，收拾颓年坐破龛。自说旧栖真佛境，罗田山里毒龙潭。
李景初许借剪綵花数轴一观累日不至戏成二绝督之 其二::宋代：强至::剪綵茸茸细逼真，秋风堂上数枝春。为偷造化防天觉，却拟深藏不借人。
和赵行之三首::宋代：王炎::转喉有独讳，拭面或逢嗔。刳心踏风波，未免悔吝生。葵犹卫其足，况此千金身。山林本逍遥，无虞莫从禽。
晏太守重庆堂诗::明代：杨士奇::家居重庆郡，堂奉重庆欢。堂中二亲大母母，白发如银身健康。大母行年九十三，母也今年七十五。姑慈妇孝天锡寿，旨酒在樽殽在俎。蹁跹五綵服，绕膝戏孙曾。森森暖翠慈竹茂，烂烂云锦谖草荣。象简绯袍日趋拜，门拥彤幡燕皂盖。邦侯为政儗龚黄，能致高年总心快。故家元住大江西，元献声华北斗齐。公侯子孙必复始，封诰行看照闾里。
樊氏陂谚::魏晋：佚名::陂汪汪。下田良。樊子失业庾公昌。
过苍梧峡::明代：解缙::广西下来滩复滩，三百六十长短湾。潭心绿水缓悠悠，长湾短湾凝不流。涓涓千尺静见底，隔岸空行鱼曳尾。忽然路绝山势回，峡口江声如怒雷。石嘴凿凿森鲸牙，龙潭虎锯如回车。我行已过正月半，一夜水生浮汉槎。龙潜虎伏杳不见，但见满江圆浪花。浪花雪飞捲万瓦，船下高滩疾于马。浪船俱起空中击，举柁齐挽不容力。舟师持篙眼逾疾，抵住石头轻一掷。水痕奔箭石窦急，老稚怀忧多掩泣。齿声卜卜叩神灵，抛纸烧香齐起立。为言水浅仅容舠，篙师失手争纤毫。水声怒起两厓近，撇漩指顾随洪涛。龙君水伯似相晓，此水不大亦不小。纸船偏得铁梢公，稳似春游在灵沼。翻思初下象鼻山，怕问行人多苦颜。惊心乐水昭平驿，虑患防虞不暂閒。忽见苍梧山在目，已闻莺语自间关。须知平地风波恶，何处安留不险艰。此心常似初来日，三峡沧溟任往还。
在京试知事不遇南旋感赋二首 其一::清代：夏子麟::自嗤真是太憨生，也向长安逐队行。岂有鸢肩誇骨相，漫将马角望功名。弹冠政海多时彦，拂袖侯门见此伧。买得閒田三十亩，浩然归去学躬耕。
送魏秘书赴召::宋代：崔与之::万里修门道，谁传桂子来。好将真积力，为作太平媒。大易机缄露，中庸气脉回。须知经济学，元不堕秦灰。
甲寅春兴十章 其八::明代：张萱::十日柴扉九日关，兰阶苔老石纹斑。昼长散帙惟摊饭，雨过抛锄且看山。数亩老荒䤥锸健，一沟新水桔槔閒。相逢莫问春多少，衰拙心情木石顽。
如梦令·松菜酒香春瓮::元代：谢应芳::松菜酒香春瓮。更有麻姑相送。日日泻流霞，添我胸中铅汞。珍重。珍重。浮世本来如梦。
閒游入道院 其一::明代：区大相::无事閒游步若仙，始知真境帝城边。探囊剩有灵丹粒，施与人间度小年。
冬夜怀兰言 时避寇蒙山文尔村::近代：冯振::高梧策策叶声乾，薄燄飘飘烛影寒。此际知卿心绪乱，天涯念我客衣单。情亲不觉衾先暖，梦断无端夜已阑。好备芳醪兼旨蓄，归同儿女话悲欢。
浪淘沙·燕中怀古::近代：黄咏雩::拥彗迓贤才。碣石宫开。钜公何止有辛隗。乐毅功成逃死去，总为嫌猜。烟树蓟门隈。容我徘徊。昭王骏马并成灰。拟访酒人燕市散，日落金台。
偈颂一百二十三首::宋代：释祖钦::吹毛剑，啮镞机，肘后符，顶门眼。潭州城里起五千间寨屋，道林寺里借一百名夫。你辈后生晚进，茄子瓠子，吃现成饭，知什么碗。
杂曲歌辞。壮士行::唐代：施肩吾::一斗之胆撑脏腑，如磥之筋碍臂骨。有时误入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣里青蛇鳞。
罗母祝辞::明代：成鹫::笙歌满室宾满堂，锦绣纂组玄以黄。嘉肴旨酒充圆方，母寿子贵悦且康。丰功伟烈为显扬，黄麻墨敕天语香。斓斑朱紫纷趋跄，云礽簪笏随鹓行。世人慕此中若狂，一拜一祝一举觞。众口共舌如鼓簧，阿母大笑不肯当。贱子历位陈荒唐，四座听者胥望洋。三閒茆屋半亩桑，日暮蚕绩朝提筐。黄齑赤米亲烹湘，青松白石岁月长。子孙贤圣母体强，男婚女嫁乐未央。人生得此匪寻常，请为母歌歌无疆。愿母寿，齐三光，令子秉德如圭璋。三公不易宁韫藏，阿母闻歌出中房。为我饮酒浮巨觥，举手揖客听无忘，此子出言言有章。
马伯淳西归::明代：郑善夫::与君同去国，别路各悠悠。吾邑东海上，终南西雍州。何时报缟带，于此解纾裘。万事将慈母，长歌渭水流。
吴江县寺留题::宋代：王禹偁::松江江寺对峰峦，槛外生池接野滩。幽鹭静翘春草碧，病僧闲说夜涛寒。晨斋施笋唯溪叟，国忌行香只县官。尽日门前照流水，尘缨浑疑濯丸澜。
沙头送曹甥比部之京作::明代：王世贞::之子初赴除，张筵广川涘。飘盖垂杨端，征驹草相媚。伊余芒屩者，径来一把袂。偶咏颜远篇，不挥殷生泪。归卧东海庐，苍然白云至。
浊水溪::清代：陈肇兴::滚滚沙兼石，奔流疾似梭。九州添黑水，一笑比黄河。雷雨驰声壮，沧桑阅世多。不堪频唤渡，平地有风波。
送实父弟归便往嘉定因寄徐女廉龚仲和::明代：葛一龙::风冷夜窗鸣，离愁相对生。海潮黄歇浦，江岸石头城。穷遇悲孤调，残秋送独行。旧欢倾倒日，不减弟兄情。
用山谷游王舍人园韵题天柱阁::清代：姚永概::筑阁行省司，地直龙山阳。天晴西北望，岳色不可藏。自古贤政策，在暇不在忙。沈公有道气，官居等宝坊。论徵古典籍，坐集儒衣裳。时流老成泪，或惭燕寝香。去年江淮饥，稻黍不芬芳。库藏又久空，安得化金方。货粟监河侯，救此灾剥床。忧多公膳减，孤负数百觞。世方竞炎热，谁解心清凉。赫然声利场，照以明月光。横流波浩浩，正色天苍苍。潜霍有佳境，中开天地房。宛委古藏书，待公与意量。其男多朴野，争席鱼相忘。其女半高髻，未知时世妆。公令四境安，容我接舆狂。
马山杂咏三十韵 其十五::明代：成鹫::牧笛樵歌日往还，近嫌住处逼人间。年丰雀鼠犹争食，果熟猿猴不共山。老去机心聊自息，贫来米价复相关。罗浮旧隐宁忧此，绝顶孤峰更拟攀。
涂山歌::先秦：佚名::绥绥白狐。九尾庞庞。成于家室。我都攸昌。
二月二日大雪::宋代：李彭::天公长作狡狯戏，舍北舍南无限春。密密疏疏桃著糁，娉娉袅袅柳含尘。老人已老难复少，故衣虽故昔经新。岸荠未花汤饼滑，何劳象白间猩唇。
倪道长高使君同燕偏凉汀次韵::明代：符锡::山亭磊砢瞰流开，河上烟云拂翠来。片片舟渔疑泛梗，飘飘凫鹜似浮杯。滦汀忽漫成嘉会，孤竹何因吊古台。总系星轺难浪迹，五云天近首重回。
送黎君华宰定陶四首 其二::明代：欧大任::陶邑诸侯地四通，衣冠海岱故称雄。宰官问俗兼能赋，更似泱泱大国风。
画松三首为卜刑部从大题 其一::明代：李东阳::玄云匝地黯无辉，老干盘空势不归。疑是叶家堂上见，夜深风雨墨龙飞。
秋思::宋代：陆游::雨长苍苔满钓矶，坐令秋暑歛余威。天高月破残云出，野旷风惊蠹叶飞。终岁鉏犁犹不饱，万家碪杵独无衣。早知竟坐儒冠误，射虎南山未必非。
诉衷情·花前月下会鸳鸯::宋代：赵长卿::花前月下会鸳鸯。分散两情伤。临行祝付真意，臂间皓齿留香。还更毒，又何妨。尽成疮。疮儿可後，痕儿见在，见後思量。
题竹 其一::明代：倪谦::谁剪脩篁百尺梢，独馀翠筱半含苞。不妨紫凤飞来晚，认得烟菆有旧巢。
七夕病中 其二::明代：王世贞::邻家乞巧候天孙，月转参横不掩门。拙癖病来逾自爱，卧陪孤影度黄昏。
杨花::宋代：吴锡畴::为见春风不久归，颠狂上下弄晴晖。只饶天与无拘束，入幕穿帘任意飞。
偈颂一百零三首 其四十四::宋代：释月涧::子得其用，父得其体。互呈丑恶，挂人唇齿。至今茶树上，叶叶哭春雨。
书夜乐::元代：王哲::便把户门安锁＊。内中更蕴奇略。安炉灶、锻练金精，养元神、修完丹药。一粒圆成光灼灼。虚空外、往来盘礴。五彩总扶持。也无施无作。冥冥杳杳非投托。占盈盈、赴盟约。蓬莱路、永结前期，定长春、瑶英琼萼。等接清光遍烁。放馨香、自然雯作。里面礼明师，现真欢真乐。
题车盖实公庵::宋代：李龏::云火欲烧天，得凉过得仙。蛙随残雨闹，犬护一僧禅。竹色摇山磴，荷声拂水田。别期秋月夜，来借石床眠。
探花词三首 其三::金朝：元好问::六十人中数少年，风流谁占探花筵。阿钦正使才情尽，犹欠张郎白玉鞭。
庚辰元日和叔翁韵::明代：程嘉燧::日嗟筋力不如前，饱饭相随得几年。纱帽鬓丝婪尾席，玉箫金管两头船。已拖拂水来新筑，更插繁花向远天。若问扬州旧风月，也曾骑鹤贯腰钱。
又和 其六::宋代：郭祥正::春事须臾不可留，花枝争上少年头。欲乘舴艋凌波去，何处佳人似莫愁。
赠蒋山人二首 其二::明代：董其昌::閒来倚棹吕蒙城，几度从君听鹤鸣。岁俭自饶千树橘，气豪宁食五侯羹。酒人直许中贤圣，农话惟应较雨晴。史笔倘修高士传，蒋家今古两元卿。
左举善人物高妙才具敏特要当为世用而乃携孥::宋代：张元干::小隐丹壶时凭栏，它年兴在跨黄班。不妨游戏橘中乐，政尔经营湖上山。谁识胸怀容万顷，聊将身世寓三间。故人有子犹流落，我辈逢渠转厚颜。
秋兴七首 其六::明代：郑善夫::黄河南岸消息微，甘肃宁夏边人非。清秋古戍军需阙，白日西山饷道违。警急大庭修马政，承平禆将玩兵机。愿将干羽收金革，莫令渔樵著铁衣。
杨秘监画高士过关图::金朝：赵秉文::三生自是竹林游，写出荒寒意外愁。世事尽如翻著袜，人生刚笑倒骑牛。关山风月诗千首，富贵豪华土一丘。独有文章磨不得，至今图画想风流。
书雪巢林景思诗卷::宋代：释居简::诗人巢雪如住山，巢中所得强得官。官微不足了饘粥，尽日幽寻遣儿读。舂容大篇辄千字，鍊字贵活不贵死。乡来杜陵有布衣，晚到夔州也如此。乃今遗藁安在哉，古花囊锦宗文开。开缄宛见谏议面，只字重哦复三咽。三咽然后耳有闻目有见，见人捧心颦两眉。不学施家女，只学唐人诗。为言诸子将安之，巢空雪明康鼎来。
孙太史宅赠宫挥使二首 其二::明代：何景明::白马骍弓出蓟门，相逢意气倒金尊。功勋要识将军吕，文字先看太史孙。
滆湖::清代：缪荃孙::一碧到天际，西南望滆湖。夕阳下高树，秋雪点残芦。水市鱼虾贱，粳田雁鹜呼。惭无王恽手，清景恐难摹。
桂殿秋·再和石窗老红豆词::近代：田遨::小红豆，置冰盘。盘中自有热和寒。有如一片桃花水，有意无情相对看。
熙宁以后享斋五首::宋代：真宗::在宋五世，天子嗣昌。躬发英断，若乾之刚。声容沄沄，被于八荒。垂千万年，永烈有光。
怀上饶祝蕃远时为建康学正::元代：张翥::圣王端拱致时平，妙选群才属汗青。一代弥文县日月，万方同轨走雷霆。敢希太史抽金匮，更待中郎写石经。出处与君俱有道，不烦猿鹤谢山灵。
题画::明代：董其昌::老树成双便作扉，山光晃晃耀人衣。西村有叟入城去，倩唤借书童子归。
春归::清代：玄烨::勿讶春归速，还因冷觉迟。烟寒榆荚落，雨逐柳黄移。惜景勤经学，怡情喜恊时。惠风虽曰尽，长养已相随。
孔周翰尝令仙源中秋以事留东武时陈君荣右王::宋代：苏轼::超然台闻周翰乞此郡客有诵其诗者乃次其韵二篇以为他日一笑?此诗一题“和鲁人孔周翰题诗二首”，而以现题为引。底本原收孔诗，今删。?坏壁题诗已五年，故人风物两依然。定知来岁中秋月，又照先生枕曲眠。更邀明月说明年，记取孤吟孟浩然。此去宦游如传舍，拣枝惊鹊几时眠。
孟子·养志::宋代：陈普::世俗养亲惟口体，谁能养志若曾参。至诚顺迁无违咈，为是心其父母心。
十六夜贡院::明代：庞嵩::棘闱夜寂寂，凉月秋涓涓。影动三千界，光盈二八前。较材归艺圃，聚彩烛金躔。皓魄知人好，今宵觉倍圆。
真珠帘（近雅轩即事）::宋代：张炎::云深别有深庭宇。小帘栊、占取芳菲多处。花暗水房春，润几番酥雨。见说苏堤晴未稳，便懒趁、踏青人去。休去。且料理琴书，夷犹今古。谁见静里闲心，纵荷衣未葺，雪巢堪赋。醉醒一乾坤，任此情何许。茂树石床同坐久，又却被、清风留住。欲住。奈帘影妆楼，翦灯人语。
卜算子 丁嫦仙学姊周年祭::当代：陈永正::当门蕙已锄，滋艾盈幽甸。素处有佳人，揽景成长叹。柔颜惨逝春，香色同摧变。坟上泪难浇，独抱枯芳荐。
偈颂十二首::宋代：释道璨::隐山夜来梦吃攧，筑著脚指头出血。就地摸得丽水金，元来却是新罗铁。翻身撞倒凤凰峰，赤面山神惊吐舌。唤起前庵卧如来。休来向这里入灭。一棒打杀麻姑仙，说甚长生真诀。叮咛五通与三郎，切莫向李太白说。怕他俗士不甘，打你头破脑裂。
卢滩杂兴五首::宋代：钱时::莫问清流与浊流，向求胡越有同舟。光风霁月无人识，掉臂行歌宿莽洲。
柳枝词 其一::清代：俞玫::处士高风恋五株，清溪吾亦爱吾庐。苔矶软覆渔人钓，贯得江鱼上市初。
友生::近代：施蛰存::友生如水泻平地，纷向东西南北流。诘曲各怀身世恫，浮沈都为稻粱谋。小星替月此何日，狂醉寻欢正可忧。颇觉近来无赖甚，倥偬云物漫经秋。
赠海云子::清代：先著::相逢炎月亦萧森，来处家乡是古斟。与论山川几人物，仕秦王猛亦何心。
题夏氏象贤图 其四::明代：杨起元::瞿瞿宁海，其德靡晦。礼学庭趋，秩任郎贵。遘闵不出，伤禄不逮。
七十自寿 其十一::清代：林纾::渐台未败焰恢张，竟有征书到草堂。不许杜微甘寂寞，似云谢胐善文章。胁污阳托怜才意，却聘阴怀觅死方。彻幸未蒙投阁辱，苟全性命托穷苍。
桃源行送友::唐代：武元衡::武陵川径入幽遐，中有鸡犬秦人家，家傍流水多桃花。桃花两边种来久，流水一通何时有。垂条落蕊暗春风，夹岸芳菲至山口。岁岁年年能寂寥，林下青苔日为厚。时有仙鸟来衔花，曾无世人此携手。可怜不知若为名，君往从之多所更。古驿荒桥平路尽，崩湍怪石小溪行。相见维舟登览处，红堤绿岸宛然成。多君此去从仙隐，令人晚节悔营营。
韩生夜奠荷珠歌辞::清代：曹家达::白狼河水西北流，西乌日夕上城头。美人荷珠隔黄土，韩生德钦空抱愁。左罗殽核右浆酒，暗草萧萧生陇邱。深情幽意两未通，长夜急景难久留。他年此意当语谁，天鸡旦旦无人知。
题上元顾氏忠贞录 其一::清代：郑孝胥::忠节元天性，尤悲不遇身。从来依草莽，何处有君臣。浩劫灰俱烬，贞闺志独辛。表微下廷议，未足慰斯人。
送金橘与徐钓舟::宋代：释善珍::竹笼盛来露未乾，试尝数颗已无酸。味同楚水赤萍实，色比韩郎金弹刃。委地儿童难识价，经霜桃李不同盘。缄题寄去非无意，相约交情到岁寒。
又自和::宋代：叶茵::一雁云间落劲弧，经秋不见寄来书。人情自昔如翻纸，世道从今甚借锄。鹿梦隍中知得丧，爵罗门外看亲疏。岁寒独有梅花月，香影年年到户除。
苦寒得酒二首 其二::宋代：王洋::鲲鹏蜩鴳子知不，小大形殊各有俦。取醉尽情师李白，放言极力问庄周。
九连山竹枝词 其二::当代：何永沂::青山无主任徘徊，小鸟相呼各不猜。近听潺潺知水急，远看红是水杨梅。
纬亢行::元代：郝经::岁临鹑火斗插子，稚阳欲复老阴死。朱灵南极元龟首，望舒北至明堂里。乾坤翻覆变已穷，气数朝元将有启。旄头日没正当中，五纬将且躔苍龙。群阴已伏众星没，玄天变白生清风。两角在南大角北，龙头半妥朝上宫。谁知总向亢中聚，同舍参差不同度。岁镇荧惑共光明，金水煌煌俱不怒。东西络绎似连珠，色正芒寒共昭布。往年长星扫金源，前年孛入紫微垣。欃枪妖客不时出，天狗枉矢还惊传。今朝太平有此象，不久再见成康年。昔时曾闻入房驷，兆启金商六百祀。同来东井汉元年，四百年中称帝制。后来丁卯焕文章，二百馀年方季世。曾逢丙午当百六，今日重逢又重六。五星忽来会辰前，不知谁祸谁为福？纲纪梁栋两摄提，招摇玄弋动光辉，马祖直欲饮亢池。星翁历史休相欺，正是君臣会合时。
释郁亭::明代：林俊::宿留有蓬莱，幽怀尽一开。花香浮几席，海气上楼台。别调歌还放，回阑月未来。绿蕉行小径，约略记亲栽。
由抱头岭过疑迟岭::清代：姚燮::众山卷云逝，前岭屼然遭。岭尽复开岭，钩绾根脚牢。金银合垆韛，出冶名不淆。锁作全山门，一画仙凡交。出笯凤舒翮，脱辔龙衔镳。凿雾横䍧牱，冠月森招摇。深赭腹潜孕，迥翠眉平要。鼓荡元气灵，猛泄更难韬。苍茫递原巘，来者何寥寥。但馀一点萍，下泛烟心舠。去迹将渐卑，振领尚堪豪。欲弃敝馀舄，恐化元鹤飘。送我浮邱翁，携赠青精苗。
若讷上人弹琴::宋代：梅尧臣::祥哀已踰月，遇子弹鸣琴。安得不成声，子心异吾心。十日成笙歌，尼父非好音。先王礼有节，不可过於今。莫作风入松，怀垅情未任。一闻流水曲，归思在溪阴。此焉吾所乐，目极送归禽。
凤凰台::明代：夏侯泰::数百年间彩凤来，只今山下有荒台。梧桐叶落苍筠老，春雨年年长绿苔。
次韵王巩九日同送刘莘老::宋代：苏辙::头上黄花记别时，樽中渌酒慰清悲。画船牵挽故不发，红粉留连未遽离。小雨无端添别泪，遥山有意助颦眉。十分酒盏従教劝，堆案文书自此辞。
写竹赠王孟彬纪善::明代：王绂::昔我王子猷，襟怀澹而冲。独结此君好，弥久情愈隆。不可一日无，珍爱金玉同。有竹辄宜造，肯令通主翁。我亦抱兹癖，豪缣托幽丛。遐躅邈难继，与君挹清风。
除夕 其二::清代：郑孝胥::志业区区漫怆神，行年四十老相亲。梅亭松柏风吹醒，犹是中宵饮泣人。
四月十一日喜雨柬妹丈刘珥江周五津 其二::明代：杨慎::南浦新声喜雨篇，不须艳曲唱婵娟。惠连池草偕灵运，杜甫檐花对郑虔。巳见清风生羽扇，更闻流水入琴弦。蜜云龙茗劳珍贶，好试东城解玉泉。
田园秋日杂与四首 其一::明代：蒋山卿::曲径入林丘，柴门野水流。松间还倚杖，石上复垂钩。借问家中妇，今朝有酒不？前山夕阳下，吾意正悠悠。
送程给事知越州::宋代：钱藻::越水浸天云脚乱，越山洗露秋骨巉。山重水远地万顷，居者暇裕无毁谗。朝家左顾倚藩扞，提兵开府为立监。得吾耆老自青琐，命书临遣芝泥缄。公以文章政事豪，骥跃天衢{左犭右也}羁衔。七闽南海劫大利，伟望压俗山之岩。欲公锦衣耀闾里，绶章灿烂拖虹縿。神武方兹五兵戢，高躔夜半隳祅搀。劭农决讼更何事，宁有纤蠹烦荑摲。黄堂歌酒醉宾从，独持大体钩最凡。姓名定入神仙籍，蓬莱上下鸾鹤骖。何当东去一解榻，归心千里追飞帆。
登张举之书楼::明代：戴冠::楼促高城起，登临送目新。三年为客地，万里故园春。江树迷归鸟，山花拥战尘。莫令王粲在，此际更伤神。
江上观野烧::明代：李之世::黑云叆叇天模糊，火龙衔烛照幽衢。却讶蚩尤喷紫雾，翻疑鲛室弄明珠。卓起弥天锦步障，撒开大地红氍毹。螺髻新妆初洗黛，峨眉淡晕亦施朱。映日扶桑高万丈，红楼十二遥相向。浮来金海漾荣光，影入银河添新浪。惊起天鸡五夜啼，银蟾半落玉绳低。江静老骊眠不稳，露寒惊鹊夜难栖。带陇连岗同一色，此时目断思乡客。渔火疑萤望不分，空月如霜照愈白。沙雁嘹嘹向夜鸣，舟人火里认山城。残叶原头捲欲尽，湿云洞口烧无声。孤蓬飘荡无南北，可似游人江上迹。已将凉燠付浮烟，还悟生身同火宅。浩劫炎炎烬亦寒，世界应同幻影观。侵晓推篷试一望，青山依旧郁巑岏。
王百谷半偈斋::明代：王世贞::婚嫁由来不累人，何劳舍宅学王珣。经坛如意花能雨，梵夹香垆叶自尘。空后已无生灭法，现来元是净名身。从君且乞杨枝露，梦里金茎恐未真。
夜宿绵溪::明代：程敏政::屈指离家又一程，篷窗欹枕梦难成。无端水郭停舟处，半夜滩声似雨声。
寓言十首 其五::明代：胡奎::梦乘白玉麟，遨游洞庭野。明月流高天，白云生其下。轩皇张广乐，云是太古者。灵妃鼓瑶瑟，玄音淡而雅。此曲遗人间，但恐知音寡。苟非遇伶伦，黄钟不如瓦。
中庭二红梅三月盛开赋此志感 其二::明代：王世贞::杜曲花俱艳，庭梅艳更新。人看等桃杏，汝自绝松筠。不语风前色，多愁雨后颦。那知山雪里，别有更精神。
西江月（答族侄圭惠扇）::宋代：陈著::当此朱炎火日，恨无玉骨冰肌。问来思欲动凉B659。宝D64E荷君相遗。如铁又添颜甲，报琼难续声诗。愿言长在奉扬时。似恁团F45F到底。
春日书怀::元代：赵奕::忙里过韶华，东风日易斜。黄粱应未熟，白酒尚堪赊。蝶魄迷幽梦，蛛丝绊落花。百年能有几，随分度生涯。
再用前韵酬达夫 其九::宋代：刘弇::罚筹满把槽仍滴，鲙手千刀刃必迎。春若背教花不老，恣挨红阵燥瑶觥。
同朱侍御子宜东郊饯客::明代：潘希曾::城头晓色艳新晴，十里溪桥送客行。花底四筵酬劝好，柳边飞盖往来轻。平畴麦浪翻风绿，深树莺簧隔水清。归道不劳松下喝，故应骢马避前程。
鹊桥仙（赠蛰子沙道昭）::宋代：陈楠::红莲含蕊，露珠凝碧，飞落华池滴滴。运归金鼎唤丁公，炼得似、一枚朱橘。三花喷火，五云拥月，上有金胎神室。洞房云雨正春风，十个月、胎仙了毕。
读史感兴::宋代：黄文雷::仙栖固多名，世但知蓬莱。九州复九州，广大莫可该。翩翩牧鹤童，巧笑如婴孩。授我紫玄章，归路玉笛哀。苍寒不可觅，但有清风来。偪仄宁久居，浮生多尘浮。
送崔有仪还六安::明代：符锡::信美安丰使，争看报政归。浓花迎候馆，甘澍逐征騑。脕颖思应锐，朝宗愿岂违。摧颓如念我，时有塞鸿飞。
凤归云::宋代：柳永::恋帝里，金谷园林，平康巷陌，触处繁华，连日疏狂，未尝轻负，寸心双眼。况佳人、尽天外行云，掌上飞燕。向玳筵、一一皆妙选。长是因酒沉迷，被花萦绊。更可惜、淑景亭台，暑天枕簟。霜月夜凉，雪霰朝飞，一岁风光，尽堪随分，俊游清宴。算浮生事，瞬息光阴，锱铢名宦。正欢笑，试恁暂时分散。却是恨雨愁云，地遥天远。
宾于复题话雨图有“朝糊口、夕埋头”之句，效体谢之::清代：许传霈::忆昔董生之慈孝兮，昌黎作歌而欷歔。昼出耕兮夜读书。嗟我生之玩愒兮，常虚掷乎居诸。历少壮而无建白兮，值世路其崎岖。愿游处以木石兮，乃饥寒之我驱。岂磷缁失其坚白兮，非前日之真吾。走四方而抱质兮，遇合悉听诸当途。得馀暇于漏夜兮，藉笔墨以自娱。扑俗尘之斗斛兮，完本性于须臾。非课功而继晷兮，聊晤对于吾徒。萱室愁夫衰白兮，寂寞对夫妻孥。何瑶章之叠下兮，忘名实之相须。敢执灯而裁答兮，谢故人之虚誉。
双松古渡图::金朝：李俊民::倾盖相逢，堂堂两公。寂寥渡口，以济不通。
好事近 题扇::清代：余汉::绮阁尽清幽，新制海红纨扇。花里时时遮掩，恨相逢难见。待他含笑扑蜂儿，才露春风面。不是几经寒暖，那这般留恋？
寿大宰罗整庵公八十::明代：罗洪先::功成早纳尚书履，道直频删儒者书。木榻岁深曾几卧，草庭春在不教除。六经得友千年外，四海忧民一饭馀。空使圣人劳侧席，肯同尚父载安车。
近世::清代：王润生::近世州县官，动呼曰不肖。不能肖父母，转能肖显要。父母之于子，各以诗书教。子当读书年，亦复谈忠孝。奈何一入官，辄以不肖号。呵叱鸡狗同，奔走马牛效。习为妾妇容，幸博上官笑。柔媚若性生，奥灶无不到。嘑蹴与涕唾，未尝生计较。奈何一临民，性气忽粗暴。喜怒动任情，衣冠恣践蹈。昔日凫何卑，今日鹅何傲。岂受上官侮，合向部民报。抑或官有样，宪体宜则效。绾到州悬符，演出天神貌。不肖肖斯真，难为外人告。面目忘本来，顶踵殉时好。呜呼官若此，父母岂及料。
送杨荔裳中书 其二::清代：黄金台::蓬婆城外月弯弯，陟屺行人望早还。原上脊令沙上雁，作书先报贺兰山。
烂柯山作::明代：屈大均::阴森十馀里，榕间木棉多。啼鸟不知处，嘤嘤连伐柯。斜峰飞欲堕，乱水响难和。猿狖时窥客，相将下女萝。
西溪渔庄::清代：许赓皞::日入栖鸟乱，惊此星月光。渔人先鸟归，棹歌入沧浪。击汰弄虚影，水木相青苍。钟动梅花林，夜壑横烟霜。芦埼一鹤起，寥寥引清吭。
颂古九首::宋代：释思岳::时清休唱太平歌，大冶红罏著一毛。试向其中撮灰烬，亘天红焰已周遭。
答谯王诗::隋代：于仲文::梧台开广宴，竹苑列英贤。景差方入楚，乐毅始游燕。折角挥谈柄，重席吐言泉。武骑初ゼ翰，文学正题鞭。玉徽调绿绮，璧散沈青田。晚霞澹远岫，落景藻长川。未陪东阁赏，独咏西园篇。
和读山海经 其九::明代：黄淳耀::天地昔崩分，英雄竞驰走。秦项与曹刘，百战争胜负。下视山泽臞，渺然亦何有。岂知宾四明，坐落此曹后。
水调歌头（联句问讯罗汉同张敬夫）::宋代：朱熹::雪月两相映，水石互悲鸣。不知岩上枯木，今夜若为情。应见尘土胶扰，便道山间空旷，与么了平生。与么平生了，□水不流行。熹起披衣，瞻碧汉，露华清。寥寥千载，此事本分明。若向乾坤识易，便信行藏无间，处处总圆成。记取渊冰语，莫错定盘星。
虔州死节歌::清代：钱澄之::虔州城破相公亡，矢石既绝参犹张。跃马夺门锋莫当，回鞭赴水何慨慷！太宰清忠海内望，投缳仓卒正冠裳！司马有志不得将，出城欲去中彷徨，翻然裹帻殉封疆。彭公靖节意久藏，匕首毒药左右防，郁孤台上此志偿。御史一死扶纲常，从容绝命圣人堂。别驾潇洒酒中狂，临危不屈项果强。虬髯铁面周职方，嚼齿骂贼肉飞扬。卢君里居须眉苍，倚杖妻儿次第僵，终焉清冷完幽芳！
菩萨蛮::清代：沈泽棠::柔情绮岁莺能语。閒情老境鸥相侣。犹有旧心肠。花间立夕阳。愁多如乱发。未解丝丝结。飞絮纵飘零。浮生尚化萍。
读汉武帝纪::宋代：司马光::方士陈仙术，飘飘意不疑。云浮仲山鼎，风降寿宫祠。上药行当就，殊庭庶可期。蓬莱何日返，五利不吾欺。
次韵即事二首 其二::宋代：洪炎::寄榻逢僧夏，登场喜麦秋。一风将浃日，四月尚重裘。去矣吁何及，归欤幸少休。雨晴寒自戢，桂魄更添愁。
咏史四首 其三::明代：董其昌::金华殿里是崆峒，分直谈经礼数崇。为问君门千万里，儒臣何路向重瞳。
连江陈子晟师古齐诗 其三::元代：刘基::西风振枯柯，凉月澹光景。门前马蹄歇，室虚心独静。焚香对六籍，耆味知隽永。怀人若在眼，酌潦何必洞。尼父训九思，子舆明三省。康庄无他岐，车马日驰骋。捷径善摧轮，此意当默领。
李器之履斋::宋代：吕本中::人履履险巇，君履履平地。平地信可履，行稳居亦易。责己不责人，为道不为利。熟视履险者，岂不心有愧。君家天台守，固学有馀味。微言化子侄，自足警一世。初无举足劳，宁有半涂滞。君能识其然，我亦从子逝。
题梅图次胡龙臣韵::明代：胡奎::梁园宾客看花处，锦障围春花满树。一朝池馆彩云空，可恨留春春不住。岂若孤山雪后花，年年开向老逋家。自信贞心同铁石，肯随凡卉混尘沙。明月半窗閒徙倚，展画看诗思无已。华表千年鹤不归，霜花满地天如水。
菩萨蛮::清代：黄燮清::枇杷阴里茶烟搁。琵琶声里香尘落。扶影出疏帘。晚花凉鬓檐。依人怜楚楚。无计松眉宇。水墨画罗衣。秋来瘦更宜。
屋舟为润人钱宗玉作::明代：费宏::身世悠悠水上萍，高人栖泊傍岩扃。浮生甫里从无宅，择胜坡翁别有亭。意匠经营殊雀舫，心机忘尽对鸥汀。推篷小酌江天碧，下碇遥连海屿青。岂必侵星游别渚，不妨撑月吸波泠。鲎帆隐隐当窗起，鱼艇飘飘倚槛停。雨洒春波檐欲没，潮回秋浦酒初醒。危樯飐浪吾何恐，击棹成讴客喜听。京洛尘缨思一濯，长风借便可扬舲。
海鹘行赠陈少岳兵宪::明代：王问::九月十月天有风，江门万里吹云空。霜寒草枯野火灭，雉兔飞穴原田中。韝上苍鹰卸绦縼，目睛滚粟势力雄。横霄瞥电翻曙色，下捎平冈吻血红。君不见汾阳令公今在朝，两河兵甲不敢骄。又不见白衣将军世莫比，才脱兜鍪虏夜徙。何况区区东峤夷，朝食即为齑粉期。仍将大勇存恩信，载戢干戈包虎皮。
声声慢::清代：陈方恪::石桥冰泮，屐路苔疏，还从岁晚相逢。细雨吴郎，几回梦想春容。银屏夜凉初觉，引醉魂、低袅香风。铢衣软，向玲珑灯馆，弄影奁空。前事故山愁绝，伴岩扉临水，目送飞鸿。漫道如今，相思人比花浓。天涯料怜雅澹，有檀奴、俏染蛮红。凝恨处，伫崔徽、长在画中。
祭九鼎十二首::宋代：真宗::日号丙丁，方号中内。德惟其时，蠲吉是将。夫何饮之，黄流玉瓒。夫何食之，有陈伊馔。
和韩秋怀十一首 其四::宋代：王十朋::秋雨浸成潦，秋霜渐为凌。老树喑寒蝉，腥盘集痴蝇。天涯有归客，面目吁可憎。吟馀自扪腹，肝胆空棱棱。临渊不善渔，篱头挂寒罾。数椽茅屋下，养此百不能。
石鱼湖上醉歌::唐代：元结::漫叟以公田酿酒，因休暇，载酒于湖上，时取一醉。欢醉中，据湖岸，引臂向鱼取酒，使舫载之，偏饮坐者。意疑倚巴丘酌于君山之上，诸子环洞庭而坐，酒舫泛泛然触波涛。而往来者，乃作歌以长之。石鱼湖，似洞庭，夏水欲满君山青。山为樽，水为沼，酒徒历历坐洲岛。长风连日作大浪，不能废人运酒舫。我持长瓢坐巴丘，酌饮四坐以散愁。
烛影摇红::元代：赵雍::新绿成阴，落红如雨春光晚。当年谁与种相思，空羡双飞燕。寂寞幽窗孤馆。念同游、芳郊秀苑。香尘随马，细草承轮，都成肠断。别久情深，几时重约闲庭院。高楼终日卷珠帘，极目愁无限。莫恨蓝桥路远。有心时、终须再见。休教长怨，镜里孤鸾，箧中团扇。
应世::明代：章志宗::新营茅屋两三间，不着丹青也好看。翠竹黄花閒里玩，高山流水静中弹。几回大醉非干酒，一任閒眠总是丹。万虑不侵心自乐，数声啼鸟韵林端。
拜星月 咏萤，次清真韵::近代：吴梅::院落新晴，林塘初夜，小立屏山烛暗。一点清光，出芙蓉池馆。画廊外，记得阑干十二人杳，咫尺花花明星暗。水榭凉生，早荧荧相见。乍开帘，笑扑秋娘面，才飞去，又向红楼畔。漫恋小扇轻罗，已临风惊散。认綀囊照彻清华馆，三更后伴著霜蟾叹。尽悟到宿草前身，忆隋宫目断。
心宇::宋代：赵庚夫::心宇今无一点尘，面毛径寸垢生鳞。斋时野雀临芗几，定裹山蜂立葛巾。欲唤羲黄谈太古，自疑嵇阮即前身。儿童共指深衣笑，问是秦人是晋人。
上辛日祈谷坛礼成纪事::清代：弘历::抱斗苍龙赋物春，明禋祈谷此躬亲。食天谁赖端惟帝，国本从知重在民。祗以精诚将璧帛，敢誇角徵协韶钧。新年景福如川御，田烛光中玉叠鳞。
次韵晁元忠西归十首::宋代：黄庭坚::人言贫在家，殊胜富作客。鸡栖牛羊下，君子亦安息。千里求明师，赢粮从事役。学问非物外，室虚生纯白。
锁江亭::宋代：易士达::锁江水下水悠悠，只锁长江不锁愁。但存一樽浇旅思，图教沉醉泛扁舟。
寅庵::明代：罗亨信::哲人操履异凡庸，终日乾乾省厥躬。举目若临天帝座，出门如睹大宾容。半生持守无违越，万虑潜消自感通。嗟我小心恒翌翌，芝兰气味喜相同。
水龙吟 咏玉簪花::元代：张野::素娥宴罢瑶池，醉簪误堕庭深窈。花神爱护，绀罗轻衬，绿云低绕。秋意重缄，芳心半吐，有香多少。把幽轩好梦，等闲薰破，凉月转，人初悄。冷沁冰壶风袅。肯轻与铅华相照。湘兰标致，水仙风度，也应同调。钗凤香分，鬓蝉影动，此情云渺。问何时分付，一庭寒玉，对妆台晓。
蔬圃绝句::宋代：陆游::嬾随年少爱花狂，且伴群儿斗草忙。行遍山南山北路，归时新月浸横塘。
山翁四首 其二::明代：黄衷::白发萧萧覆领头，瓦瓶无酒几曾愁。人间一醉寻常醒，懒学先生向妇谋。
水龙吟·长江舟次大雪::清代：陈家庆::他乡岁晚遄归，客途千里风兼雪。沧江水碧，远峰头白，空冥奇绝。鸥鹭回翔，鱼龙曼衍，怒潮呜咽。向暮云天半，舵楼闲倚，登临意，和谁说。太息金瓯碎缺。好山川、几人豪杰。楚天何处，寒鸦数点，思深愁结。玉树琼楼，望中多少，幻云明灭。问红桑劫后，尘扬几度，到今时节。
纸帐二首 其一::宋代：周紫芝::雪帐垂空万事休，醉来高枕竹猫头。不知金谷园中障，输与侬家几百筹。
挟文薛君自赋五首克己读书安贫择交训子为题戒其子婿王叔俨万里索和 其二::宋代：程公许::静得山林趣，閒知日月长。清风披竹素，小雨润芸香。外饰谢文绣，饥餐须稻粱。人生有同嗜，只此绝难忘。
杪春同唐金颖寅丈省耕郊外同憩清源洞小酌赋此 其一::明代：王猷::干戈犹未起疮痍，又值郊原草绿时。官骑偶缘灵雨出，杖藜因爱石泉移。平畴风起追秧马，野岫春生战茗旗。愿得时和诸讼简，双柑长此听黄鹂。
寒食过桃花潭观拜扫者::明代：汪广洋::桃花潭上锦模糊，号泣青天海欲枯。愧我亲茔在淮土，五年不得洒松酤。
和客贫居四诗 其一 漏屋::明代：张元凯::草色床头细雨沾，漫移长剑挂虚檐。中宵一隙生云雾，陋室翻疑有豹潜。
玉融陈氏怡怡堂::明代：王恭::魏帝连枝不共荣，淮王斗粟若为情。风霜况是同根蒂，骨肉应怜好弟兄。山色晓帘沙雁白，海天秋屿雪鸪鸣。合欢也似姜肱被，长奏埙篪酒共倾。
送孙二::唐代：王维::郊外谁相送，夫君道术亲。书生邹鲁客，才子洛阳人。祖席依寒草，行车起暮尘。山川何寂寞，长望泪沾巾。
天问楼图为重禹题::近代：程千帆::楼自名天问，庵仍比活埋。青灯恋红学，热泪恼寒灰。擢发罪难数，行吟老益才。先王祠庙在，呵壁未须哀。
感事三首 其一::明代：邹元标::慷慨当官易，蹉跎林下难。斋心期白首，敢负主恩宽。
风雨与张景川酌::明代：黄佐::风雨送深秋，千山木叶流。黄花犹自艳，知为故人留。
谢崔太史惠菊::明代：何景明::遗我高庭菊，怀君秋树林。香添竹叶盏，色助草堂吟。翠盖翻风槛，霜天倚玉簪。晚芳如不歇，可比岁寒心。
竹西午坐::宋代：葛绍体::桧树参差翠满庭，甜风爱日透疎棂。倦行静倚湘斑坐，高下书声得细听。
革命::近代：蒋士超::革命宗风洵不祧，应天汤武种根苗。蚩蚩四亿甘奴隶，一辙相寻廿四朝。
夜游黄州遗爱湖 其一::当代：熊盛元::水如襟佩月如环，亭在幽幽翠竹间。一片歌云湖外起，黛螺痕浅认春山。
春尽::清代：杨先铎::艳阳天气近黄昏，芳草萋萋绿到门。雏燕习飞残雨径，乳鸠归哺夕阳村。风吹柳絮黏衣桁，蝶抱桐花落酒樽。独坐芸窗谁是伴，坐看新竹倚云根。
次韵和答斯远见过::宋代：赵蕃::旧书零落不能收，漫说当年寒具油。归至未成三迳扫，契深重叙百年游。交情要是乐莫乐，世态从渠浮自浮。雨薄云开冬似暖，一杯相与共扶头。
荷花::清代：石涛::荷叶五寸荷花娇，贴波不碍画船摇；相到薰风四五月，也能遮却美人腰。
晦窗以圣诞夜诗见示勉次原韵::当代：吴金水::节序如流水，悠悠老客心。半生明淡泊，万里倦浮沉。朝市笙歌夜，江湖鸥鹭林。故人有书至，敲韵和幽襟。
七月初三日雨时将入都 其二::清代：郑孝胥::秋蚊不可见，惟觉毒在肤。向夕一雨过，翛然得我躯。莞簟生嫩凉，衾帱初可俱。时节改人意，蹉跎哀壮夫。
雁中箭词::宋代：敖陶孙::南来羁鸿北方客，背负严霜飞不得。日中命尽谢生手，一箭正中凌空翮。一鸿中机百鸿惊。点空细字纷斜横。力穷遭烹忍一死，可怜片影长孤征。古人毕弋岂无意，登俎亦可无肉味。至今暴殄及胎夭，杀气为妖满天地。物生何至相吞屠，苍天变化还须臾。坐殿忽作杜鹃去，行河岂意黄能趋。人虫得丧无了日，客行感此泪横臆。有弟落南今在亡，十年一字无消息。冥鸿一来听祝辞，世间踏地皆危机。菰蒲饱霜湖水满，见草为人汝当远。
好事近（送林主簿）::宋代：赵彦端::君到共黄花，君去早梅将发。君不待梅归去，问与谁同折。白头潘令一年秋，有酒恨无客。莫忘道山堂上，话清音风月。
舟次武陵寄天竺僧无昼::唐代：许浑::溪长山几重，十里万株松。秋日下丹槛，暮云归碧峰。树栖新放鹤，潭隐旧降龙。还在孤舟宿，卧闻初夜钟。
送人之岭外::唐代：贯休::见说还南去，迢迢有侣无。时危须早转，亲老莫他图。小店蛇羹黑，空山象粪枯。三闾遗庙在，为我一呜呼。
虎林漫成四首同吴愧庵作 其一::清代：潘柽章::抱膝年来学避名，无端世网忽相婴。望门不敢同张俭，割席应知愧管宁。两世先畴悲欲绝，一家累卵杳难明。自怜腐草同湮没，漫说雕虫误此生。
和虑可庵悲秋十首::宋代：何梦桂::秋风来木末，忽忽吹晚晴。木落雁南归，呖呖多悲声。少壮老复至，岁月方遄奔。我欲歌秋风，愁听箫鼓鸣。
火后寄诠老::宋代：木待问::搀枪堕九宵，列缺乱阡陌。西城若黔庐，东墟已堆甓。幽栖仅容膝，隐市意自适。天公不我相，同此编户厄。平生一丘壑，未信天地窄。终焉感穷途，万虑集中夕。载观宇宙内，内在等公宅。鄙夫六尺躯，俯仰叹逼仄。炙手事当路，快意已烂额。野子今兀然，乘除付陈迹。此身亦何有，而复身外惑。相逢肯分山，试面九年壁。
挽吕东莱 其一::宋代：赵烨::道统谁传授，源流易失真。滔滔皆四海，亹亹独斯人。业履群经粹，词华一世新。可嗟天不慭，难赎百年身。
赠周荆山长卿使山东选射兵::明代：庞嵩::万年钟簴奠山河，抗辔螳螂敢奈何。干羽莫言虞室远，腹心羸见野逵多。暂分虎帐飞符竹，即跨龙江渡使舸。东海尽收弧矢利，普天应复遍弦歌。
自题履错集赠胡清童::当代：秦鸿::升仙桥下古流水，曾罥台城雨万丝。融雪毡棚落冰挂，夜深瓦响过猫儿。
集林晋伯霞村别业::明代：佘翔::园林多秀色，载酒趁花朝。听鸟凭江槛，看云度野桥。曲池含月影，列嶂乱霞标。乘兴还过此，无劳折简招。
陈道复舟访遂携同泛二首 其二::明代：王宠::碧海孕明月，天河倒列星。光从波面涌，清逼酒颜醒。远岸依沙白，长林卷雾青。百年浑得几，行盏莫教停。
夜郎驿::明代：王绅::自行播州境，人事觉稍优。野辟停传饰，俗朴居民稠。迢迢夜郎道，熙熙左衽俦。鴃舌口中语，咿嚘道边讴。下焉乐明守，上焉洽皇猷。讵云蛮貊陋，直与华夏侔。伊昔谪仙子，疋马曾兹游。怀人剧感慨，中夜翻百忧。
戊辰春如练江奉怀筠社诸友四首 其二::明代：陶益::春风袅袅想淇坡，独倚江楼感慨多。鹭浴碧波翻玉宇，莺穿丝柳度金梭。高贤有约联诗社，野老无能缀钓蓑。欲倒海杯同一醉，不知芳兴近如何。
西湖::当代：卢青山::空濛烟雨小船孤，野老时来挈一壶。万叠楼台千队客，久将人气溷西湖。
晓起见雪::清代：屠倬::县中祷雪已三日，昨日出门天尚晴。卧起江干梦初觉，拓开閤子眼双明。踏枝冻鹊竹森立，断渡颠风帆贴平。听说白沙三万户，欢声不减润州城。
琛卿坐上作::宋代：赵蕃::负郭有佳处，昔时来未曾。梅高居竹表，石瘦倚兰层。置酒能要我，哦诗更得朋。醉挥君勿怪，明日吊溪藤。
木兰花慢·博山香雾冷::未知：王炎2::博山香雾冷，新雨过、怯单衣。正飞絮濛濛，平芜杳杳，家在天涯。春难住、人易老，又等闲过了踏青时。枝上红稀绿暗，杜鹃刚向人啼。依依。谩叹歌生弹铗，尘满弦徽。想北山猿鹤，南溪鸥鹭，怪我归迟。青云事、今已晚，倚小窗、谁与话襟期。对酒有愁可解，擘笺无怨休题。
辛未清明后二日复游旸台山南塔院西峰寺人工一带花开正盛::清代：陈宝琛::回转坡陀白间红，西峰无寺尽芳丛。地偏留得多年树，花晚挨过几夜风？为补前游寻胜遍，幸乘佳日挈家同。无端刬及元同塔，剩对遗黎说大工。
感梦因接梦中所得诗句::宋代：金君卿::我后同尧舜，君臣咏载歌。天颜春日煦，庭列众星罗。雅奏钧音合，穠香瑞气和。逢辰膺帝睠，既醉任颜酡。荐翣珍蒲异，仪庭舞兽多。太平无一事，图报顾如何。
江上::明代：范如珪::江上西风雨复晴，菰蒲深处钓丝轻。何人隔岸吹长笛，杨柳秋江一夜生。
题万竿烟雨图::明代：解缙::高君豪气如长虹，挥手画竹如画龙。烟云卷舒白日动，雾雨变化当晴空。长林倏忽千万垒，尺纸摇撼银河通。荆扬山开洞庭拆，宇宙飒飒生凉风。纵观未辨节与叶，脱略形似超凡庸。画名书法两不论，笔墨之外疑天工。为爱夏官少司马，极口称道不觉言词重。便将妙墨等淇澳，传播四海来诗筒。大篇短章悉绝好，金宣玉振歌舂容。此君心事比造化，岂大声色惊盲聋。誓将松桧历冰雪，笑拂蔓草纷青红。夏官尚书更潇洒，邀我赋咏无雷同。太平达官剩閒暇，几欲径造轩窗中。推窗见画犹见竹，烧笋作饭畴能供。击鲜酾酒集佳客，为奏流水朱丝桐。剧谈古今合风雅，俛仰贤圣追冥鸿。万竿烟雨坐来霁，共听彩凤声𡄸𡄸。
寄延平西芹河泊所官侄时雨十首 其六::明代：董纪::榕阴布地晚生凉，风扇钗头茉莉香。通印子鱼初未识，得来惟共细君尝。
句::宋代：周孟阳::地高多与风云会，天近尝为日月邻。
又赠一绝::宋代：丁谓::梦散高唐夜正遥，楚天何处不无戮。秋风似会荆王意，露渚烟汀养细腰。
怀明卿::明代：李攀龙::豫章西望彩云间，九𣲖长江九叠山。高卧不须窥石镜，秋风憔悴侍臣颜。
重赠李子理::明代：卢楠::麒麟出鲁郊，商锄为不祥。向非孔仲尼，何异犬与羊。所以路傍人，按剑嘿夜光。近时青云士，岂无鲁连子。气节苟不申，甘蹈东海死。世人闻此言，弃之如敝屣。投君勿复道，北风吹易水。
伊江除夕书怀四首 其一::清代：林则徐::腊雪频添鬓影皤，春醪暂借病颜酡。三年飘泊居无定，百岁光阴去已多。漫祭诗篇怀贾岛，畏挝更鼓似东坡。边氓也唱迎年曲，到耳都成老者歌。
读南华杂篇述以五言十一章 其七 盗蹠::明代：郭之奇::大盗满时君，纵横千士奔。田齐首篡夺，三晋久同群。芊嬴迭王霸，周燕总缀繁。漆园倜傥吏，故作谬悠言。所诋宁丘圣，其词曰蹠云。城莫天下大，主惟黄帝尊。战蚩流野血，凌暴始纷纷。为君若尧武，反性或徒勤。为臣若干比，忘身以自欣。其诸一节士，申沉介复焚。天地长今古，人死促晨昏。悲哉有时具，枉托无穷门。尼父犹趋走，馀子何嚣烦。颛孙询苟得，成败孰能分。知和诏无足，名利果如云。汲汲狂狂者，非真岂足论。人以全真足，道以不言闻。惟狂克念作，盗言亦可存。
塞下曲::明代：陈荐夫::塞草黄云万里哀，胡天漠漠鸟飞回。汉家几见封侯印，曾系沙场白骨来。
胜书记蜀僧也和予游玄通一诗用赠讷老韵酬::宋代：王十朋::未向夔门访武侯，禅房杖屦谩通幽。题诗况有诗僧和，深喜庐山得胜游。
庚戌秋书事八首 其四::明代：彭年::月满胡天杀气凝，建牙吹角汉家营。五陵霜露松楸近，千里风尘辇毂惊。累日未传青海箭，何人为扫黑山兵。朱门金穴笙歌沸，野哭那闻动地声。
秋夜旅怀::清代：林朝崧::十千夜醉新丰酒，逆旅何人识马周？孤枕梦回灯晕冷，六街尘净雨声收。西风不断吹黄叶，残月犹看挂小楼。转眼炎凉无限恨，匣中雄剑欲鸣秋。
孚应祠十二韵::宋代：刘克庄::吾翁宰木下，有蛟穴而居。一旦忽死去，灵物不待躯。秦时灌口君，髣佛其人欤。但当咏雩风，不必焚尪巫。三农相劳苦，万顷皆上腴。其功及百世，否则吾其鱼。沈沈孚应祠，轮奂粲碧朱。何当春服成，童冠相携扶。牢醴荐閟宫，风谣采康衢。它日送迎神，诗亦不可无。吾笔虽卑弱，实录非敢诬。斐然勒碑阴，窃比韩与苏。
过贾浪仙旧地::唐代：李洞::鹤外唐来有谪星，长江东注冷沧溟。境搜松雪仙人岛，吟歇林泉主簿厅。片月已能临榜黑，遥天何益抱坟青。年年谁不登高第，未胜骑驴入画屏。
卜算子::清代：沈岸登::长簟点疏萤，冷砌银蟾堕。吹遍梧桐叶叶风，定自挑灯坐。一片乱山秋，不管离魂破。望断天边少个人，雁字空排过。
新雁::宋代：黄庚::来宾何太早，嘹呖过南楼。数点乍离塞。一声初报秋。行行惊客眼，字字写乡愁。仗节人何在，帛书能寄不。
读五代史::金朝：李俊民::破却千金筑一台，折冲阃外望人才。中原山岳河分断，塞上牛羊草引来。西海正惊天狗堕，北人忽拥帝羓回。犹怜仙掌英灵在，能把潼关闭不开。
侣鱼::明代：孙一元::清池耀明镜，绿萍净相依。水面散寒花，树底风生微。主人时夕来，释杖坐苔矶。丛石围小岛，游鱼吹浪飞。眼中银泼剌，鳞光乱斜晖。物我澹无言，相对两忘机。余亦观化者，愿与子同归。
初六日，在院中，僚友无人至::元代：范梈::乘舆闻喜达皇都，自此玉堂宣锁无。闲杀幕中挥翰手，日长独坐数花须。
满庭芳::近代：吴未淳::雁飞南阵，水流东派，一望秋深。苍芦红树颜如锦，变了新村。爱渔父归舟棹稳，喜田夫收粒仓屯。山乡认，家家户户，都有最忙人。
夏日叹二首 其一::宋代：苏籀::群空冀北食场秸，蹙踏崔嵬憩鹤台。泉石系心终眇邈，炎蒸烁体纵恢胎。蒂怀寓眼勤呵咄，专气怡神愿力陪。公馆亦须延异士，珍包奇酝肆筵开。
首尾吟 其四十::宋代：邵雍::尧夫非是爱吟诗，诗是尧夫自负时。暖日才从桃李过，凉风又向芰荷吹。月华正似金波溜，雪片还如柳絮飞。此乐太平然后见，尧夫非是爱吟诗。
畴依::宋代：王柏::流泽未远，口耳复迷。纂组断碎，倚托媚时。大本斲丧，扰扰胡为。渊源微矣，予将畴衣。
禽言六首 其五::明代：樊阜::婆饼焦，饼不焦，年丰麦贱充徵苗。再烧好饼与婆吃，妾吃焦饼从腹枵。婆饼焦，婆不焦。
六月二十一日早行十六首::宋代：吴芾::只爱湖光似镜平，那知汹涌作潮鸣。直疑身在江船上，夜半更闻风雨声。
过达天山别驾所居::元代：高明::暨阳别驾真清官，弹琴诵书民自安。幽居恰近范蠡宅，官舍政俯西施滩。水声入林竹根冷，山云落几香炉寒。有客打门求妙墨，家僮莫放砚池乾。
醉落魄::宋代：陆游::江湖醉客。投杯起舞遗乌帻。三更泠翠沾衣湿。袅袅菱歌，催落半川月。空花昨梦休寻觅。云台麟阁俱陈迹。元来只有闲难得。青史功名，天却无心惜。
梅花两绝句 其一::宋代：朱熹::溪上寒梅应已开，故人不寄一枝来。天涯岂是无芳物，为尔无心向酒杯。
同李非夏湖山眺望 其四::明代：恽格::天地容吾未老身，烟云不改旧时贫。西湖四月无游女，独采蘋花待故人。
山水小景四首 其二::明代：薛瑄::石上长松落午阴，有人松下鼓瑶琴。南风过处浑无迹，秪见千山万水深。
风流子（白莲）::宋代：刘克庄::松桂各参天。石桥下，新种一池莲。似仙子御风，来从姑射，地灵献宝，产向蓝田。曾入先生虚白屋，不喜傅朱铅。记茂叔溪头，深衣听讲，远公社里，素衲安禅。山间。多红鹤，端相久，蓦地飞去蹁跹。但蝶戏鹭翘，有时偷近旁边。对月中乍可，伴娥孤另，墙头谁肯，窥玉三年。俗客浓妆，安知国艳天然。
浣溪沙::宋代：刘一止::曾向蓬莱得姓名。坐中省识是飞琼。琵琶翻作步虚声。一自当时收拨后，世间弦索不堪听。梦回凄断月胧明。
蓦山溪::近代：赵尊岳::翠苔铺绣，著意侵书馆。梅雨润琴丝，近画槛斜阳零乱。碧云惆怅，尊酒旧高阳，花似锦，日如年，愁个眉山远。垂杨千缕，已忍黄金换。婉娩惜芳期，问绿到天涯谁绾。抛书倦枕，飞梦驻瑶京，歌舞地，禊觞边，事往堪肠断。
送章令尹::元代：尹廷高::事简寻常早放衙，槐根寂寞雀堪罗。印生绿藓文移少，厅对青山诗料多。千室春风响机杼，一帘夜月听弦歌。双凫此日朝天去，白玉堂中稳佩珂。
晴洲为程司马题::明代：倪岳::主人结屋依晴洲，松萝深处林塘幽。练湖水落石齿齿，玉峰雨过云悠悠。清潭白沙远相带，浴鹭飞凫还自由。君恩未许却归去，空向梦中怀旧游。
登燕子矶::近代：金天羽::蹑足危矶顶，茫茫见六朝。乾坤双醉眼，霸王一团瓢。石气秋生雨，江风午上潮。满怀身世感，愁对荻萧萧。
岁暮和张常侍::魏晋：陶渊明::市朝凄旧人，骤骥感悲泉。明旦非今日，岁暮余何言！素颜敛光润，白发一己繁。阔哉秦穆谈，旅力岂未愆！向夕长风起，寒云没西山。洌洌气遂严，纷纷飞鸟还。民生鲜长在，矧伊愁苦缠。屡阙清酤至，无以乐当年。穷通靡攸虑，憔悴由化迁。抚己有深怀，履运增慨然。
次韵彭圣从秋兴::宋代：饶节::淡云疏雨承秋早，白露清风引夜长。已见毕星朝北极，似闻骁骑卷西凉。只鸡还我田家味，小胯须君官焙香。千古步兵今远矣，属谁长啸作鸾凰。
书怀绝句::宋代：陆游::早佩黄庭两卷经，不应灵府杂膻腥。凭君为买金鸦觜，归去秋山斸茯苓。
颂古::宋代：释道颜::有句无句藤倚树，元来白饭用米饭。高楼吹笛柳如烟，满地春风落飞絮。
早发宁海寿宁道中过奉化::宋代：释正觉::晓径风香雨阵红，凿崖棱石上梯空。勤归鸟语春过半，投饭人家日正中。山怪翠寒台对偶，溪能柔碧剡相通。杨华便是浮萍草，踪迹又随流水东。
自盂城驿至安平三绝句 其二::清代：姚燮::涧流七二绕城趋，城势中防覆一盂。闻说年年秋涨后，市门纤道尽行凫。
题多景楼::宋代：郑思肖::英雄登眺处，一剑独来游。男子抱奇气，中原入远谋。江分淮浙土，天阔楚吴秋。试望斜阳外，谁宽西顾忧。
八年::清代：夏曾佑::八年三十度，一度一登临。丘墓平夷尽，夥颐帷帐沉。微醺观物化，万感养禅心。仰视浮云逝，孤踪不可寻。
寄张四二首 其一::宋代：刘敞::城下清淮百丈深，楼前明月冷镕金。何似关山望处景，因人寄示陇头吟。
次谢家埠用前韵 其一::明代：夏良胜::烟草软十里，江云绕几家。犬灵夜当户，鸥懒晓眠沙。有缘寻道路，无处问根芽。兀兀推蓬坐，方壶有剩茶。
与莼客坐豫园湖心亭论词::当代：秦鸿::古街再见文仙谪，茗叶池萍濡语青。不记银河多少浪，尚沾数点鬓星星。
厩头::近代：张汉英::万里长江一望明，归舟无数自纵横。何时一击中流楫，顿息遥天巨浪生。
雁字三十首次韵 其二十二::清代：韩氏::江北江南水气苍，共随今雨入渔庄。芙蓉垂露迎秋色，沙漠奔泉背夕阳。醉写何妨输草圣，暗摸终恐误中郎。真经要借空空手，漫把鹅群赠与王。
春别::唐代：章碣::掷下离觞指乱山，趋程不待凤笙残。花边马嚼金衔去，楼上人垂玉箸看。柳陌虽然风袅袅，葱河犹自雪漫漫。殷勤莫厌貂裘重，恐犯三边五月寒。
送友人归青社::宋代：谭用之::鵰鹗途程在碧天，彩衣东去复何言。二千宾客旧知己，十二山河新故园。吟看桂生溪月上，醉听鲲化海涛翻。好期圣代重相见，莫学袁生老竹轩。
至后::宋代：仇远::霜华如雪著乌巾，染鬓粘须白未匀。人羡久生趋老境，日随长至到新春。投金濑上能容我，贡玉堂中自有人。溧酒清醇鱼菜美，不妨频日宴嘉宾。
赠李将军戍楚::清代：郜焕元::铁衣十载临戎日，尚忆围城转战功。射虎未闻封李广，雕虫犹复困扬雄。千群代马悲笳里，独戍江湖险塞中。氛祲扶桑忧不细，捷书蚤寄楚天鸿。
听笛 其一::元代：徐贲::雨映凉天晚更新，笛声隐约在东邻。眼中多少飘零客，谁是梁园曲里人。
张都统怀古四首 其一::宋代：郭印::慇勤圯上一编书，汉四百年归卷舒。晚节莫教闲辟谷，皇王事业岂难如。
立春日马上遇黄国宝应犀::宋代：方回::十载乱离频，何知有此辰。翩跹果下马，突兀眼中人。野店春盘共，僧房夜榻邻。吾宗老仙伯，题墨尚如新。
题元五名家合璧卷 其二 王冕墨梅::清代：弘历::钩圈略异杨家法，春满冰心雪压腰。何碍傍人呼作杏，问他杏得尔清标。
题顾眉生画兰册::清代：彭孙遹::无复当年弄墨辰，断纨影里认前尘。青溪画阁秋如水，写出芳兰竟体人。
新草::明代：倪岳::新草如茵散不收，绿杨阴里大堤头。村村早食争挑菜，处处春耕乐饭牛。刺眼尚看荆棘茂，多情偏忆蕙兰幽。可怜此夜池塘梦，一寸心藏万种愁。
征行诗::南北朝：高昂::垄种千口牛，泉连百壶酒。朝朝围山猎，夜夜迎新妇。
又次韵四首 其四::宋代：张嵲::篇章虽漫往，悃愊讵能通。待子应无恙，临池定有功。绮疏群大杪，倒影乱流中。何日陪康乐，登临兴未穷。
次韵景瑜雨中绝句 其二::宋代：韩淲::门居地僻无来辙，新绿新荷新笋时。珍重情怀尚能赋，为搜言句和成诗。
和道士陈天隐::宋代：谢枋得::学道无魔道不成，神人得计是无名。光风自觉长潇洒，明月何曾有死生。早悟梅山难养性，何如福地别寻盟。梅花香里堪联句，莫笑人间石鼎鸣。
初到江阴寄徐路教仲祥五首 其二::元代：曹伯启::自古江南地，林泉胜槩多。扁舟波潋滟，羸马路陂陀。异服人争笑，吴乡语渐讹。兹游谅奇绝，奈得倚门何。
故相赠侍中广平公挽辞三首 其一::宋代：张方平::风采来尘外，才名入洛初。清言还正始，雅度合冲虚。玉气千寻直，金精百鍊馀。雍容到岩庙，一世共华胥。
忆家园四首 其一::清代：张问陶::不安旅食响枯肠，忽忆郫筒酒正香。爨妇调羹频下豉，厨人烧笋佐持粱。味堪适口新巢菜，滑可流匙好蔗霜。却笑季鹰归较晚，天涯无事早还乡。
定州晚发::清代：洪颐煊::残星犹在树，驱马向西行。野戍霜华重，荒郊露气清。车铃连远道，寺塔迥层城。我已栖栖惯，年来不记程。
柯敬仲画古木疏篁::元代：虞集::不见丹丘四五年，幽篁古木更苍然。蒹葭霜露风连海，翡翠兰苕月在川。忆昔画图天上作，每题诗句世间传。前村深雪谁高卧，亦有晴虹贯夜船。
咏怀::魏晋：阮籍::独坐空堂上，谁可与欢者？出门临永路，不见行车马。登高望九州，悠悠分旷野。孤鸟西北飞，离兽东南下。日暮思亲友，晤言用自写。
南柯子·会叹风中烛::元代：王哲::会叹风中烛，能水上沤。一生一灭几时休。恰似轮回，来往业沦流。知有驴和马，非无骡与牛。等闲仆入怎抽头。幸得人身，急急做真修。
缘识::宋代：宋太宗::木人莫把石牛骑，海变桑田故不知。耕地种禾终是妄，真空相偶更无疑。
沁园春 赠春谷清禅师::元代：李道纯::智断坚刚，奋心决烈，便透玄关。把杀人手段，轻轾拈出，活人刀子，慢慢教看。一剑当空，万缘俱扫，方信道瞿昙即老聃。玄夙播，看春生寒谷，觌面慈颜。从他雪覆千山。那突兀孤峰青似蓝。况击竹拈花，都成骨董，扬眉瞬目，也是＊顸。劫处风光，日前荐取，擘破面皮方罢参。如何是，那祖师的意，合掌和南。
闲居漫兴十首 其七::明代：李东阳::极意穷幽隐，虚怀仰治平。近臣常造膝，阁老不呼名。道合君臣义，恩深父子情。化机元不偶，天意竟何成。
敬和灵岩山人惜春词 其二::清代：张绚霄::画廊小步又逡巡，蓦地伤心忆昨辰。鹦鹉不知人已逝，隔帘犹是唤迎春。
安国寺::宋代：李洪::塔上犀牛谁捉得，人中龙种偶相逢。寂寥千载传心印，雁塔光明閟旧踪。
大有 亚卢书来，述盛衰之感深矣。填寄此解，以当晤谭::清代：高旭::黄板桥头，绿阴深处，正去年、今日回首。再相逢，杜鹃当是开后。小园此日春光早，恐零落、护铃相守。伤心蝶舞蜂狂，一任燕嗔莺咒。天涯远，双红袖。芳草满江南，萋萋依旧。重帘不卷，有朵碧云斜逗。只为断肠天气，思量煞、一灯如豆。生怕这、春病恹恹，被伊消瘦。
大江东去 其五 再咏葡萄::明代：夏言::一种灵株，细摩挲、不似人间之物。偃蹇虬枝连密叶，风雨暗生墙壁。的的悬珠，汇景如贯，颗颗凝霜雪。交梨火枣，品题未许称杰。绝怜白玉盘行，黄金笼贮，瑶席清辉发。凉沁诗脾甘露爽，坐使襟尘消灭。玉女盆头，仙人掌上，直欲披玄发。夜深苍海，骊龙吐出明月。
市汊驿十绝次韵 其六::元代：朱晞颜::路转村逾僻，江平岸欲无。片帆明夕照，天遣画成图。
东事有感四首 其二::明代：张应申::南原失利忌书频，请室初收误国臣。轻甲未能航日本，重兵犹喜宿天津。军声夜掷波涛壮，阵气寒生岱岳新。安得老成赵充国，分屯坐拟净征尘。
代上阆中章使君::宋代：李流谦::九区混轨文，正宁垂衣裳。公家转洪钧，一气斡混茫。蛮夷奉琛贡，月窟东扶桑。至今有遗黎，盛德登乐章。溢庆久愈衍，丹穴俱鸾凤。祖烈肖挺挺，德音续琅琅。尊彛琢璠玙，荐庙流中黄。铜符专城居，健翼翕不张。黼座录故家，云路登方将。省寺窥步武，禁闼觇翱翔。相门出鼎槐，八叶有前芳。一樗无所村，拥肿蔽道傍。门户岌重大，挽首惭肯堂。得邑万山间，昼夜鞭跛{左牛右羊}。斗升赖急养，山海祈深藏。古人重已知，漆炭固未偿。靴板庭趋初，躔宿望煌煌。委身大炉冶，正惧呵不祥。丹鼎偿可舐，鸡犬同飞扬。
和史侍郎游澹岩韵六首 其五::宋代：曾协::我公得入如来室，心镜常明不用磨。好倚悬崖结趺座，任从来者问云何。
台城杂诗七首::宋代：曹勋::雨后秋风十日阴，罗衣初觉晓寒侵。清愁强欲亲欢伯，瘦骨何能举聚针。碧玉丽词残照晚，青楼秀色暮云深。中郎好句传茅屋，端比逃虚喜足音。
五湖上寄廖冢宰一首::明代：黄省曾::忆昔秋风吹绿草，高谈落日长安道。司马浑忘席屡前，山人不惜心倾倒。说诗谓似匡鼎来，论文颇爱桓谭好。高牙霜戟罗紫缠，神谟庙算清南天，长江碧海无烽烟。飞扬叱咤公侯前，纷纭车马如流川。忽念黄香卧穷巷，停驺驻盖相盘旋。频挥玉麈情不足，每读金声才愈怜。我歌白日閒草玄，公亦还山请暮年。龙颜眷擢司衡铨，徵书侯骑何联翩。白云那可系行色，黄鹤安能招锦鞯。三台之上宝镜悬，千官不得逃媸妍。遥闻桃李绝蹊径，操比冰壶风凛然。山涛密启九流悦，左雄一疏群芳传。攀思叹息云霄隔，空抱高山流水弦。君不见南阳昔有卧龙客，莫道丘林无大贤。
重庆南温泉露天浴池试浴::近代：田遨::温泉仰卧看云光，山色苍茫绕四廊。身自浮沉心自静，浑忘人世有炎凉。
沛上怀古::明代：谢与思::王气销沉井邑钟，翠华曾此集扶筇。江流已失彭城马，剑去尤号芒砀龙。击筑有歌残碣卧，离宫无主野蒿封。停鞭亦自悲游子，指点风云意每雄。
山东巡抚阿尔泰奏报得雨口占志闷::清代：弘历::山左甘膏寸溽三，秀芒正益麦含含。顾瞻畿辅殷需泽，庆慰无能抵惄惭。
上履斋吴丞相 其一::宋代：释广闻::合从龙首便黄扉，尽谓登庸十载迟。自是袖中霖雨手，肯令勋业颂皋夔。
和林子长别后寄诗::宋代：虞俦::尺素西来字字真，诗成胶漆重雷陈。连城喜子重增价，敝帚怜吾亦自珍。穷达旧闻俱有命，功命底事要知津。一樽别后开怀抱，只有湖山似可人。
进越河口入江南界矣，随书所见 其三::清代：许传霈::郊原有人耕，茅屋数椽治。姑苏城不遥，渐有可人意。冠盖喧金阊，笙歌集廛肆。共欣物华鲜，已忘沧桑异。舟送遗孑归，衢读劝农示。大吏正招徕，流民何异地。
秋日田父辞二首 其二::宋代：高翥::少妇挼蓝旋染裙，大儿敲葛自浆巾。新摘摘，笑欣欣，相唤相呼看赛神。
题翻马图::明代：张萱::洼水惊看龙种跃，却惜人间无伯乐。长嘶骧首啼掀天，奚官且莫轻笼络。
生意堂三首::宋代：董嗣杲::画堂清傍水南桥，烟气如炊掩紫霄。十二阑干成独倚，橹声风隔大江遥。
金刚子珠串::明代：徐渭::金刚百子寸绒排，携向丛林忏始开。梵底波涛生海壁，须根琥珀映鳌腮。珠遗象罔收非一，棘取猴么鐀尽来。最好可师无臂挂，飘然推下讲经台。
武昌怀古::明代：叶著::中原盗贼正如麻，谁陷名藩事可嗟。凭吊兴亡无限思，扁舟江上日初斜。
因道友说陈抟打睡警之::宋代：释印肃::日当午，有巴鼻，莫似这汉打瞌睡。精魄沉滞识神牵，堕入三途难出离。我这里，不如是，眼若不睡诸梦除。端然静坐没牵缠，纵横自在无萦系。学道人，生惭愧，普庵万劫眼不闭。鼻孔连天叫大哥，海纳细流通大意。劝君修，休退志，坐断乾坤无别义。一条脊骨鍊纯刚，撑天拄地更无二。这光明，全体是，充满山河崇富贵。明月堂堂皎碧天，绝待灵明撒手去。一事无心了便休，祖门一句普天取。离相非空无别是，无声之乐响啾啾。
登卢龙山在观后云晋中宗所名::明代：王世贞::琳宫寂寂掩玄关，列柏层层径可攀。似闻司马江东日，分得卢龙塞上山。万雉低昂朝旭后，千林出没午阴间。欲问阅江楼记处，露台元自惜民艰。
偈倾一百三十三首::宋代：释法薰::古人一期恁麽道，白玉地瑕却有瑕。路途之乐，终不到家。
独上::明代：李梦阳::独上高楼生夕烟，帝畿东望转凄然。西山雨雪留残景，北海风尘接暮天。只为浮名伤远道，况逢寒日下长川。江梅岸柳年年发，菊径茅堂亦可怜。
元宵舟次，步宾从韵「鱼」字::明代：张煌言::春涛拥舰俨宸居，雪舞风回寒满裾。箫鼓浮空停晓箭，楼台幻境隐仙舆。帐中绝小盘龙戏，幕下偏能倚马书。共道六鳌来海上，如何照夜只鲸鱼！
送伯达兄赴嘉禾::宋代：苏过::我生三十馀，忧患恰半生。飘零万里外，偶存三弟兄。去去复远别，朔风催客征。相看各华发，岂免儿女情。五载卧箕颍，分甘一廛氓。嗟哉生理拙，口腹不解营。各逐升斗仕，弹冠愧渊明。谁知三径荒，聊代十亩耕。我政牛马走，君乃簿书婴。壮心已灰槁，焦芽不复萌。庄舄偶怀越，嗣宗求步兵。行藏本无意，簪组鸿毛轻。脱去西风尘，江山照人清。扁舟五湖月，千里为莼羹。行著下下考，愿辞赫赫名。青衫道旁吏，时哉那可争。
题省中院壁::唐代：杜甫::掖垣竹埤梧十寻，洞门对霤常阴阴。落花游丝白日静，鸣鸠乳燕青春深。腐儒衰晚谬通籍，退食迟回违寸心。衮职曾无一字补，许身愧比双南金。
送唐彦英::宋代：李若水::一鞭行色黄榆路，望断遥天垂地处。呜呜流水如有情，泻我离愁向东去。
会龙桥歌::清代：李慈铭::慧日阁深抚帝坐，相公馆客访奇货。两龙浴水来夹舟，保长惊呼贵人卧。雷奔电睒导客行，仙源庆牒稽图名。帖报新恩得龙子，万岁巷里愁琴声。一龙飞腾上天去，烛影赭袍挟临御。可怜折断双晶莲，墀下殿岩捽头舞。一龙朱邸开会稽，投怀再见雏龙飞。嗣皇庆寿攽金扇，隆国承封曳玉衣。五十年来六更毕，大龙枯颅琢饕餮。白头青盖牵羊行，绕柱龙孙拜番佛。镂簟珠襦散不收，霅川碧血几经秋。谁知龙輴千官卫，不及西溪土一抔。当时戚里承恩泽，卫王鲁国同朝列。不堪潜邸问虹桥，留与桓溪夸䧿楔。迎恩门外夕阳斜，终古桥痕漾采霞。渔童打桨入东浦，指点荒村保长家。
感巫州荠菜::唐代：高力士::两京作觔卖，五溪无人采。夷夏虽有殊，气味都不改。
客珠崖怀罗浮寄山中诸子三十韵 其五::明代：成鹫::洞里主人去不来，好山抛向白云堆。岩花落尽空中雨，野火烧残劫外灰。虚室岂宜终日闭，重门相待及时开。悬知开后仍虚室，寄语同参莫见猜。
赠润夫黄门::明代：顾璘::昔爱仁人政，今传直谏名。采衣归暂乐，青琐贵非荣。门阀灵椿茂，才华汉水清。论交千载上，吾愿取西京。
上叶参政二绝::宋代：喻良能::前世莱公今复见，后身文正更何疑。君臣相得同鱼水，剩把勋名镇四陲。
鹧鸪天 耦耕词组 其一 秋思::当代：黄万里::门外柔条弄袅姿。阶前细草舞金丝。丁香欲恨西风早，瘦煞黄花强自支。飞雁去，仰天思。长空清澈发睛曦。星河渺渺行何处，天也无涯生有涯。
从游天中寺应令诗::南北朝：沈炯::福界新开划，名僧共下筵。杨枝生拱树，锡杖咒飞泉。石座应朝讲，山龛拟夜禅。当非舍卫国，卖地取金钱。
雨后过龙树院示粟公::清代：钱仪吉::髡柳夹车风宛宛，过雨新凉碧阴满。扁舟坐我平楚中，拂户窥帘光不断。葭芦鸣叶江洲，桂箭行根成町疃。浅渚喧投远鸟空，杂花红映青山短。道人吴语相问讯，采菱江南歌不缓。恍如鸦轧中流开，各识荆扉傍水款。杪春邀我忽徂暑，人事牵率非独懒。吾皇精神与天通，驱龙为霖反枯旱。羽林车还岁有秋，窃禄端居得间坦。凛冬看雪应绝奇，莫畏噫气号空窾。
游虎丘::宋代：蔡令将::佳时结胜游，与子棹兰舟。路近云烟霁，岩深水木秋。临风伤远日，感慨发诗愁。乐事真难偶，年光若转头。
咏岛::唐代：薛能::孤岛如江上，诗家犹闭门。一池分倒影，空舸系荒根。烟湿高吟石，云生偶坐痕。登临有新句，公退与谁论。
飞来寺胜景古迹 其六 龙磨角石::明代：朱士赞::石上龙磨角，磨痕今若何。忽看风骤发，霖雨沛江河。
和孙守三月二十七日开宴::宋代：毛滂::绣段遮檐玉刻樽，扬州春色最先醺。落花风起舞菌捲，秀岭烟生媚黛分。酥面锦靴轻转雪，粉吭牙板细留云。要他桃李长依旧，不借东君借寇君。
暮春吟::元代：马桂逊::青山去郭六七里，绿树拂檐三两家。山静冲寒幽鸟起，金樱藤上有残花。
云门六寺即唐灵澈师旧隐::宋代：释文珦::吟遍唐人句，玄踪不易攀。一溪清到郭，诸寺各依山。暮雨松花老，秋风药井间。唯应千岁后，华表鹤飞还。
无梦令 京兆谭急脚索::元代：马钰::且做尘中急足。有日清闲愿足。随分更随缘，自是常常知足。知足。知足。捉住金乌三足。
墨::唐代：李峤::长安分石炭，上党结松心。绕画蝇初落，含滋绶更深。悲丝光易染，叠素彩还沉。别有张芝学，书池幸见临。
偈::宋代：谢方叔::罢相归来十七年，烧香礼佛学神仙。今朝双鹤催归去，一念无惭对越天。
润州二首::唐代：杜牧::句吴亭东千里秋，放歌曾作昔年游。青苔寺里无马迹，绿水桥边多酒楼。大抵南朝皆旷达，可怜东晋最风流。月明更想桓伊在，一笛闻吹出塞愁。谢眺诗中佳丽地，夫差传里水犀军。城高铁瓮横强弩，柳暗朱楼多梦云。画角爱飘江北去，钓歌长向月中闻。扬州尘土试回首，不惜千金借与君。
寿莫方亭::明代：董其昌::清世家声万石门，典刑犹有白眉存。亦知骠骑名同贵，即在墙东道益尊。老去香山犹小友，岿然西岳绕儿孙。钓矶不羡君王梦，二月天边雨露温。
摸鱼子 题许玉年先生孤山补梅图::清代：朱祖谋::问西湖、湖山信美，此中谁是和靖。梅花眷属千年梦，处士家风栖冷。空念省。荐一匊寒泉，从剔荒碑认。烟锄雨艇。更带月移根，依岩卜筑，料理到香影。丹青事，一例沧桑无定。吟魂花下惊醒。翻新祠宇成唐突，何处巢居堪證。高阁凭。便谱出、玉龙哀曲无人听。横峰侧岭。剩红萼无言，缟衣飞下，清唳远相应。
元旦与肖甫较射::明代：徐渭::烟光海日曈，青帝早司东。候转弓犹劲，标疏的略红。耦弯双月吐，长臂一猿通。本是无争者，心知此际雄。
鹦鹉曲 忆难鸣山旧游::元代：冯子振::鸡鸣山下荒丘住。客吊古问驿亭父。几何年野屋丛祠，灭没犁烟锄雨。默寻思半晌无言，逆旅又催人去。指峰前代好磨笄，是血泪当时洒处。
贺新郎（送郑怡山归里）::宋代：赵以夫::载酒阳关去。正西湖、连天烟草，满堤晴絮。采翠撷芳游冶处，应和娇弦艳鼓。看柳外、画船无数。万顷琉璃浑镜净，陡风波、汹汹鱼龙舞。谈笑里，遽如许。流觞满引浇离绪。便东西、斜阳立马，绿波前浦。自是莼鲈高兴动，恰值春山杜宇。漫回首、软红香雾。咫尺佳人千里隔，望空江、明月横洲渚。清梦断，恨如缕。
次韵秦觏::宋代：张耒::琬琰非世珍，昔以羊皮换。嗟君复何求，众弃乃所玩。十年少游兄，闭口受客难。二毛才一第，俗子犹愤惋。人间异巧拙，善琢贵颜汗。婵娟守重闺，倚市争倩盼。君胡宝滞货，屡辱访衰懦。譬犹卧仆涂，更侑觥与散。球然瑚琏质，磨琢争璀璨。迟君三年鸣，更用惊我慢。
郢中怀古二首 其一::明代：区怀瑞::旧苑莺花久巳残，细腰广袖忆朱阑。城边远水多秋气，台上雄风作夏寒。二广干戈愁复问，三闾词赋妒相看。今逢圣世藏弓地，不数长安有露盘。
沁园春 其二::清代：易顺鼎::公子翩翩，挹秀西江，标隽南州。算深于情者，交原似水，悲哉气也，君得其秋。自读离骚，同耽奇服，新制高冠号远游。输君事，为贪临粉阵，懒筑糟邱。相逢一笑悠悠。且莫管他家拥八驺。问既然修到，通麋慧业，不应带得，洗马清愁。湖海中间，两人年少，醉倚君家百尺楼。生平约，有名山老屋，东海扁舟。
映碧园产并头莲三十首::明代：孙传庭::惊见嘉莲涌，真成别样红。双葩霞采异，一干素心同。并映西溪日，平分十里风。似闻关瑞应，吾欲问玄工。
雨六首 其四::清代：弘历::花村红是胭脂阔，麦垄青多饼饵香。春甸饱尝愁里过，今春徼倖遇殊常。
燕矶临流::近代：单人耘::洞口薜萝春色稠，何劳铁索锁孤舟？一双燕子淩波去，剪却江南万古愁。
亦好园群花盛开戏成::宋代：喻良能::小圃初乾晓雨，杂花争试新妆。揉色似观濯锦，吹香如过河阳。
秋夜怨二首 其二::清代：曹家达::汝南晨鸡腷膊声，谯楼寒鼓催残更。披衣起坐天欲明，欲明不明鼠啾唧，残灯光堕四壁昏。
次韵杨廉夫见投::元代：张雨::白发黄冠归故里，某邱某水昔曾经。石泉新处钻槐火，山雨多时拾菌钉。溪叟扶犁天际去，邻娃吹笛夜深听。杜陵醉眼元空阔，解道乾坤水上萍。
吴山高::宋代：朱熹::行尽吴山过越山，白云犹是几重关。若寻汗漫相期处，更在孤鸿灭没间。
和公仪试进士终场有作::宋代：欧阳修::朝家意在取遗才，乐育推仁亦至哉。本欲励贤敦古学，可嗟趋利竞朋来。昔人自重身难进，薄俗多端路久开。何异鱣鲂争尺水，巨鱼先已化风雷。
寄韦南陵冰，余江上乘兴访之遇寻颜尚书笑有此赠::唐代：李白::南船正东风，北船来自缓。江上相逢借问君，语笑未了风吹断。闻君携伎访情人，应为尚书不顾身。堂上三千珠履客，瓮中百斛金陵春。恨我阻此乐，淹留楚江滨。月色醉远客，山花开欲然。春风狂杀人，一日剧三年。乘兴嫌太迟，焚却子猷船。梦见五柳枝，已堪挂马鞭。何日到彭泽，长歌陶令前。
送舒州怀宁尉孙景先省严亲后赴职::宋代：宋庠::乡书曾擅秀，父任此为郎。却捧三铨檄，归称百岁觞。淮山瞻晓堠，皖浦转春樯。无累徒劳叹，廉车伫荐章。
茅宇::明代：袁凯::丘中有茅宇，贱子所自治。东西贮筐釜，中堂诵书诗。鸡豚各有家，蒲荷亦有池。农器更相贷，种树及时为。朝出在田中，日暮还此归。邻里相往来，春醪亦共挥。老夫年既迈，筋力固当衰。厚禄非所慕，好爵不愿縻。但愿衡门下，长无寒与饥。
送宁守罢任赴阙四首 其三::宋代：葛胜仲::阳城拙催科，贾谊困迁谪。骑曹呼马曹，罚满何止百。一笑为阔略，坐免投此帻。铃斋父党尊，均礼不赐隔。人疑典午公，岂尝有此客。连年三露章，慰荐飞络绎。自惭骨相屯，顾使议见格。途穷窘论报，纸札谩摇擘。
證道歌叩王炼师::明代：王弘诲::我闻自昔天仙吕葛马，八八年过学道者。仆也行年正及时，参询敢在群真下。五陵八百有襟期，悠悠何者是吾师。凭君示我刀圭秘，玄关一窍寻端倪。端倪本自混元气，厥初妙有分万汇。祇因至实隐形山，宇宙茫茫鲜知味。自分玄白走天涯，不知此道落谁家。只履南来琼岛外，遥望天池寻紫霞。紫霞丹阙蕊珠宫，真人浮游守规中。婴儿姹女参商隔，知音邂逅扳追从。昔遇明师传口诀，祇教凝神入气穴。不知炼已待何时，性命双修全真一。真一关头路匪遥，绛宫琼楼接鹊桥。夹脊双关昆仑顶，天应星兮地应潮。浮沉颠倒龙虎蟠，摄情归性过泥丸。取坎填离丹鼎热，洞房牛女恣交欢。霎时玄牝酿醍醐，恍忽相逢结黍珠。知君夙注长生籍，帝教龙女送玄都。玄都寻取生身源，黄芽白雪纷漫漫。五采三花明火候，归根窍兮复命关。归根复命安神宅，温养沐浴分时刻。自然造化合天机，出入循环妙莫测。鹤眠龟息自绵绵，拔宅飞升上八埏。圆陀陀兮光烁烁，方知我命不由天。
废科举歌::清代：王季珠::徵辟一变尚口舌，棘院抡才取合格。一声平地起雷音，登榜居然奇脚色。十年窗下弄羊毛，暗中福命阴司操。脱却蓝衫换紫袍，功名赚老几多豪。上掌文衡为笼络，人心向之如转轴。五百馀年积弊深，前明遗制今流毒。童子自大称天王，秀才往往闹科场。迎合文字固龌龊，激昂史论亦荒唐。科学发达科举废，学堂作为出身地。险恶风潮日夜生，新进浮嚣非国器。谁为君王画此谋，半途不是好收头。百万士子吞声哭，珠沈海底无人搜。暮四朝三莽号召，戏弄猢狲入圈套。钓钓无饵要求鱼，那有神鱼肯上钩。
宗礼欲往桂州苦雨因以戏赠::唐代：吕温::农人辛苦绿苗齐，正爱梅天水满堤。知汝使车行意速，但令骢马著鄣泥。
观物、观我八首 其六 老::清代：陈肇兴::不信人生果是浮，茫茫今古一川流。繁华过眼都春梦，儿女催人到白头。药鼎丹炉供事业，桐鞋竹杖傲王侯。香山图画洛中宴，一样婆娑醉未休。
齐天乐 秋雁::清代：杨圻::晚来塞雁横空去，天边几声凄恻。水乱蘋洲，沙翻蓼叙，都是异乡风色。无边萧瑟，听带起秋声，淮南江北。残月空林，行人一宿愁暗绝。年年此时浪迹，惯连营戍鼓，长城秋笛。一样天涯，何堪送尔，满地江湖风急。高楼寂寂，正酒醒残更，梦回江国。露冷灯昏，听胡笳怨拍。
题杂画 其三::明代：史鉴::山光凝暮云，风来忽吹散。借问在山人，何如出山见。
过刘忠显公乡县作::宋代：吕本中::疾风知劲草，世乱识忠臣。自古有此语，今代岂无人。刘公生东南，节义迈等伦。时危出一死，以捍胡马尘。遂令天下人，稍知吾道尊。至今生气在，凛凛凌层云。我行崇安野，瞻望彼高坟。流泽既未远，有子贤而文。会当广德业，早为建殊勋。此意苟不泯，楚人生伍员。
张器先复和诗作五言以寄::宋代：王十朋::短棹别孤屿，故山归左原。遥烦雁足字，重到雀罗门。岁月添新老，文章忆旧论。见诗如见面，气象有馀温。
元夕赐观灯诗 其二::明代：杨荣::阊阖疏鱼钥，瑶空结綵楼。千花攒火树，百宝灿星毬。良夜承恩宴，清时乐豫游。内筵称万寿，岁岁奉宸旒。
和郑康道探梅十绝句::宋代：李洪::国艳冰姿非世妆，忍教腊雪苦韬藏。昔年曾醉万松岭，尚友诗人苏与黄。
临江仙·次和石窗词长《米寿放歌》::近代：喻蘅::瞬目流年如掣电，浮生几验红桑。新词如醴泛霞觞。登门思有颂，病足竞相妨。天净云搴流火歇，风前万叶筛凉。安亭老屋灿秋阳，行歌新带索，坐隐乐仙乡。
送张元辉出山谒铨::明代：林熙春::栖迟衡泌几多时，吾党盈门每问奇。百世功名堪自慰，一腔忧愤付谁知。出山本为苍生望，恋阙宁因白发移。当宁即今求旧直，可无献纳答垂衣。
古像赞二百零五首 其一二八 柳柳州::明代：孙承恩::才气颖敏，莫邪干将。制作彪炳，凌跞班扬。锐进速成，爰致玷缺。文场擅宗，令名不没。
冬日::近代：吴未淳::茗饮一瓯浓，花开数朵红。屋高深受日，窗小不吟风。字债病多负，诗囊贫到空。聊堪破枯寂，逸响振衰聋。
次韵和答斯远见过::宋代：赵蕃::旧书零落不能收，漫说当年寒具油。归至未成三迳扫，契深重叙百年游。交情要是乐莫乐，世态从渠浮自浮。雨薄云开冬似暖，一杯相与共扶头。
奉使契丹二十八首其二十二学士院端午帖子二::宋代：苏辙::皇心本夷旷，一气自炎凉。不废荆吴旧，民风见未央。
偈颂一百六十首::宋代：释宗杲::佛子住此地，则是佛受用。常在於其中，经行及坐卧。
按剑吟六章 其六::清代：姚燮::听我按剑吟，谓是瑟之大石音，曷不和以清商琴？天河渐西夜将旦，乌鸦乱飞独星烂。滔滔江水流复流，一梦了彻千年愁，夜来黑发晨白头。不如弃剑走屼峍，桃花洞天古潭月，肯使仙鬟怨春歇？
春思 其二::明代：顾璘::粟家渡头春草齐，柳侯祠下早莺啼。傍人莫笑山公醉，请看城头白日低。
秋晴晚步::明代：谢廷柱::数到中秋恰十朝，湖边暑气已潜消。偶乘暮色支藜杖，却为波光度石桥。吟遍海天人洒洒，踏残汀月鬓萧萧。一襟自觉清如水，聒耳宁容挂壁瓢。
集龚自珍句寄复家乡仰镐叔::当代：何永沂::流传乡里只诗名，铁石心肠愧未能。吟到恩雠心事涌，万千种话一灯青。
上黄参政寿七首 其四::宋代：许及之::涉五经旬一风雨，三边安帖屡年丰。但知风虎云龙会，不见弥缝辅赞功。
桂殿秋 食品与烹饪杂志题词::近代：唐圭璋::花绰约，柳芊绵。文期盛会聚群贤。肴精酒美人都道，利涉桥头老万全。
龙兴避难::宋代：邓肃::傍山怪石如蹲虎，绝顶去天无尺五。却披丛棘下山腰，丹碧照空飞栋宇。道人养道厌尘劳，避世只嫌山不高。那知行空老曼倩，窃食不遗王母桃。松桧参天门昼闭，碧玉撷蔬饭炊雪。百年冷坐无车音，一旦偕来真恶客。当知喧寂无殊观，出世何妨在世间。能致吾人师作古，龙兴今日始开山。
望君山和二山中丞韵::明代：陈洪谟::棹歌动云表，波光荡斜阳。一碧馀万顷，心目共徜徉。浮萍露水面，远睇萦寸肠。丛林集重翳，兰芷扬馀芳。路疑蓬岛隔，地引银河长。古祠委丘莽，瓣香无由将。翠华去不返，涕痕留疏篁。此念贯今古，麟囿兼凤冈。亨嘉本难再，人事多䲭张。眷言忧乐怀，哲士空自伤。春深树影合，绿叶繁桄榔。临风更兴叹，浮世非真忘。
独坐馆中校阅全唐文制诰类迟平叔不至::清代：陈鸿墀::杏花已过桑叶稀，禁中清昼双掩扉。官人不来吏卒散，我独兀坐蟠孤罴。榻尘小拂试方麴，砚垢细涤研隃麋。唐贤著作稿盈屋，制诰一体尤乖离。王言首辑冠众集，治水先冀余梁岐。编排鳞次苦芜秽，乱发未斩犹棼丝。割裂苦碎百衲锦，合并强集千羊皮。缺文颇疑石鼓古，误字恐受金根嗤。参以众书见同异，覈以正史无纷岐。删除肯使禾莠杂，选择要辨熊蛙肥。当时承旨况专职，燕许手笔何淋漓。翰苑诸集幸可考，奚必掩取臣工为。麻沙百过目生眩，铁擿三绝手尽胝。胡为宋五惯坦率，张目不见千珠玑。有时强作解事语，武断若判公堂词。古人饮泣后人笑，餐钱月给真虚麋。鲰生持论少同调，赖有孙楚堪我师。纠谬时时恕吴缜，列衔往往容臣祁。晨趋共听禁钟细，暮归每趁归鸦迟。穷通岂恃三寸管，秘文校理臣所司。谢安捉鼻恐不免，读书要及投间时。上方笔札敢轻费，好趁官烛㸐双枝。诗成火速付急递，新月已照黄琉璃。
大人生日 其二::宋代：苏过::未试陵云白日仙，此声固已速邮传。阴功何止千人活，法眼要求一大缘。枕上轩裳真昨梦，腹中梨枣是归田。他时汉殿观遗鼎，犹记曾陈柏寝年。
再奉赋喜雨诗::明代：唐文凤::皇天少甘泽，禾苗就枯槁。何以慰三农，摅诚事祈祷。贤王启睿衷，封章达穷昊。上帝潜感孚，炎埃急除扫。雷驱雨濛濛，风走云浩浩。乾池滀聚水，平陆注行潦。登场已收麦，被畛方茂稻。畎亩润黍菽，村疃荣桑枣。鼓舞喜儿童，歌谣乐耆老。徭役蠲免多，赋税供输早。宽恤沐深恩，仰载荷洪造。应书大有年，秋成登万宝。
孤灯效玉川子五首 其二::清代：宋湘::不帷不檠案无鼠，乍北乍南窗有风。忽听邻鸡声似海，始知身是住城中。
纪事 其一::明代：谢贶::干戈初罢牧牛稀，山谷遗珍始吐辉。野老却愁居未远，请留薇蕨护柴扉。
柳下吟::宋代：释文珦::妸娜绿杨阴，深於夏屋深。居来身自在，胜与俗浮沉。坐暑堪忘箑，乘风或散襟。清閒消不尽，乞与野莺吟。
观曹泽民山水三首 其二::当代：秦鸿::我图山作墨云凝，山觑我犹书案蝇。浊酒一壶共山醉，乱山扶我两鬅鬙。
天台宋紫薇光禄挽章::宋代：释居简::闲适与康宁，山林只一人。风流两晋旧，翰墨四朝新。五裤歌宣化，三盘载演纶。垂杨闲意绪，华顶老精神。广乐千龄会，溟波几度尘。壶中留白日，庭下拥朱轮。荷嫩衣重制，兰馨佩更纫。玉颓千日酿，俗蜕百年身。赋里寻词客，桥边问应真。灵光犹在鲁，商岭谩逃秦。入社宜归洛，休耕不起莘。骑箕渺何许，长啸玉楼春。
送綦毋秘（一作校）书弃官还江东::唐代：王维::明时久不达。弃置与君同。天命无怨色。人生有素风。念君拂衣去。四海将安穷。秋天万里净。日暮澄（一作九）江空。清夜何悠悠。扣舷明月中。和光鱼鸟际。澹尔蒹葭丛。无庸客昭世。衰鬓日（一作白）如蓬。顽疏暗人事。僻陋远天聪。微物纵可采。其谁为至公。余亦从此去。归耕为老农。
送陈献孟上横州::明代：屈大均::清川一道从交阯，东下横槎作大滩。帝子袈裟遗玉洞，凭君为拂藓花寒。
杂诗 其二::当代：卢青山::绝顶生孤松，眼底有四海。长枝接苍穹，飓起浩澎湃。君看脚畔荆，蓬勃身躯大。欲满千顷山，独佔谷与濑。推挤松树根，未值一顾睐；夙志在高远，岂屑争蜗界。
溪上::明代：李英::溪上西风吹鹖冠，家贫归计强承欢。谁知阙下佣书者，又向沧浪理钓竿。
筑室::明代：陈献章::辛勤结吾庐，经始算一策。广狭更度量，卑高在平秩。堂以备荐享，阁以邀风日。前榜贞节门，后治渭川室。四垣谢粉饰，牡蛎高为骨。仰瞻势微峻，其间仅容膝。既以储简编，犹堪敛袍笏。是年秋在仲，筮日欣得吉。良友交助余，众工告易毕。把酒对梅花，浩歌新突兀。
得月楼四景分题为梁徵君 其三::明代：庞嵩::玉宇风高秋气清，钧天灵籁静中鸣。东篱已办渊明菊，酣饮何妨到月明。
荷恩堂::宋代：史弥宁::不才只全老林丘，也玷班行也典州。惭愧一家都饱暖，君恩海样若为酬。
南谷 其二::明代：胡居仁::心迹高楼结搆幽，吾人于此足藏脩。北山崒嵂青云锁，南谷深沈紫雾浮。敬意毋荒时翼翼，善心不昧日休休。君今莫道功名事，争似箪瓢乐自优。
踏莎行::宋代：张抡::人远山深，草□□□。□□□□天真性。□□□长在山中，肯□□□□□□。□似幽□，□□心尽。超然心□□□隐。□□□水作生涯，百年甘守空山静。
送长儿盘赴金陵典斛::宋代：吴泳::皤皤六十翁，碌碌三男子。阿柴冠尚痴，阿{左木右谷}晬欲死。盘也年未强，早为贫出任。家庭所训诲，仕亦当念此。敬则能蒞官，敏则能决事。事长如严师，择交必端士。僮亦人子耳，勿心盛气命。只效龙伯高，芳名播青史。
蝶恋花·雨霰疏疏经泼火::宋代：苏轼::雨霰疏疏经泼火。巷陌秋千，犹未清明过。杏子梢头香蕾破。淡红褪白胭脂涴。 苦被多情相折挫。病绪厌厌，浑似年时个。绕遍回廊还独坐。月笼云暗重门锁。
送魏叔华归杭州得行字::宋代：陆文圭::杜康桥下水如倾，九里罔头路转城。风雨小楼清梦远，山河古道风人行。别怀渐觉伤安古，祖席何曾傲正平。珍重去逢南国友，为言白发老书乐。
秣陵怀古::清代：陈维崧::红板桥头，锦衣仓北，金陵从古皇州。记离宫墙外，年少曾游。忽听九重仙乐，东风细细度龙楼。依稀认，宁王玉笛，贺老箜篌。悠悠，南朝风景，看几遍桃红，白了人头。算刘郎易老，嬴女难留。三十六宫何在？斜阳外、隐隐离愁。伤心极，后湖菱蔓，一片渔舟。
沈叡达书简帖赞::宋代：岳珂::书之神韵虽于心，书之汉度必资于学。分制有法，均停相若，三四合体，上下齐脚，多寡不牵，乃异世作。今视其帖，信乎其嗜之专而见之卓也。虽然，艺在当家，羽亦有源，存中瞻前，文通比肩。雇翰墨文章之不殊，而俱未若公之知言。知言伊何，以神合天。古人之良，意在笔前。
西州恸 其二::清代：方祖荫::吾舅被祸时，兄犹归舅骨。吾兄更惨伤，遗骸荒草没。碧血化青燐，千人共一窟。阵云蔽日光，荧惑蚀圆月。草木失芳菲，阴崖阗霜雪。夜夜啸孤魂，关山悲难越。生前骨肉恩，出门使永诀。岂无梦魂来，一为江上别。惟应九泉下，甥舅同呜咽。
初秋属疾::宋代：杨亿::潘郎已是入秋悲，属疾犹贪桂补羸。密雪才高閒赋笔，流波意远托琴丝。离愁尽日吟青案，蠲渴何人寄紫梨。昨夜西楼凉月满，清谈偏忆庾元规。
昼寝 其二::明代：申佳允::马蹄周回曲巷，客屐踏碎庭阴。拂簟聊消暑气，敲冰暂涤尘襟。
水仙花四章 其四::清代：姚燮::重帘一桁窣丫叉，密院何来冻雀哗？白石清泉骄供养，银镫玉篴眷年华。惜无蝴蝶依浓睡，羞借芙蓉障薄纱。忍得清寒持得瘦，一生知己但梅花。
别百一侄寄念二兄::宋代：朱弁::昔我别汝父，见汝立扶床。汝今已婚宦，我须宜俱苍。向来青云器，不佩紫罗囊。竹林我未孤，玉树汝非常。青衫初一尉，远在子真乡。念将东南归，拜我溱洧傍。上能论道义，次犹及文章。自惭老仍僻，何以相激昂。日暮嵩云飞，秋高塞鸿翔。了知还家梦，先汝渡江航。迢迢建业水，高台下凤凰。鼻祖有故庐，勿令草树荒。我欲种松菊，继此百年芳。汝归约我兄，晚岁同耕桑。请策葛陂龙，来寻金华羊。
和和承制见赠::宋代：邵雍::自度无能处世间，经冬经夏掩柴关。青云路稳无功上，翠竹丛疏有分闲。犹许艳花酬素志，更将佳酒发酡颜。年来老态非常甚，长惧英才未易攀。
望云岩::宋代：赵湘::不见寒山子，寒岩日欲曛。无人到深处，众木隐孤云。水照秋痕尽，霞明晚翠分。孤猿啼亦在，谁向此中闻。
西明落照::宋代：释文珦::幽居面西岭，窗几有真趣。睡觉无人声，残阳在高树。
入秋无事自掩蓬庐偶然意会凭几漫书不伦不次楮尽而止得若干首 其九::明代：李之世::贫只为收书，贫复著书卖。以彼谀墓金，偿此买书债。
张守唱和红字韵诗八首 其二::宋代：刘子翚::一卮那惜醉，引剑坐生风。怒发冠冲绿，忧颜镜损红。莫轻秦黩武，旧耻汉和戎。慷慨今贤守，燕然拟勒功。
寄沈菊山::宋代：张伯垓::八十乾淳老，生涯半子虚。久无朝士馈，空有故人书。诗道穷方进，尘缘老尽除。茫茫天壤阔，谁复是知予。
晴后复雨::清代：吕兆麒::昨宵月色明如水，万里长空镜影开。今日云容浓似墨，千山齐送雨声来。岩城凉燠朝昏变，栈阁阴晴昼夜催。赋罢愁霖望新霁，且凭轩槛上高台。
除夕有感 其一 ::元代：吴当::渔竿长在楚天涯，龙节虚随汉使槎。世路风尘迷杞棘，故园烟雨忆桑麻。两行泪对椒盘酒，一树春生蜡炬花。人事乡书俱寂寞，不堪江上鼓频挝。
走笔次韵张以道 石窗::宋代：史浩::尝闻皮陆句，未睹心先降。于今烦鬼工，徙置排金釭。蕙帐拥猿鹤，石磴来旌幢。月明风亦静，篆烟浮四窗。
淮中晚泊犊头::宋代：苏舜钦::春阴垂野草青青，时有幽花一树明。晚泊孤舟古祠下，满川风雨看潮生。
忆旧游::清代：黄燮清::自罗裙饯饮，粉袖亲香，忽忽幽欢。渐与明湖远，恨浮名误我，裘马长安。水边那日游冶，眉样斗青山。怕别后芳华，西风换了，不似前番。阑珊。画帘外，想柳影添颦，梧叶惊寒。第六桥头路，放红船移月，谁唱弯弯。翠楼剪烛人杳，离思问齐纨。怅夜迥秋高，凉萤数点愁倚栏。
望江南 晚步::明代：王世贞::随意步，芒屦破苍苔。半壁雨收残日去，满江风送晚潮来。此景亦悠哉。
己巳五月将之青溪追忆玉山学舍::清代：吕福::忆昔玉山与诚堂，群木耸秀四季芳。窗前古梅弄疏影，帘外丛竹生幽凉。编篱一桁遮几曲，林花草卉纷丹绿。重慈忽殒北堂萱，惊心岁月风驰促。羁人转瞬十六年，别归时忆草堂前。值今五月笋争发，低筱透楹高出檐。谁期咫尺成今古，远闻芳径为荒圃。兰陵三载忆初地，枉逢佳节思南武。水阁黄梅接雨风，潺湲声杂橹声中。恰才侨寓谋安席，那更移家再挂篷。我生孩小捐乡宅，早随亲任劳行役。故园归后仅三秋，如何又去家为客。
北塘遇大风::清代：陈毓瑞::晚窗独坐意徘徊，忽听风声蓦地来。拔木冲霄山岳撼，天公著意扫尘埃。
扬州雨中张十宅观妓（一作张谓诗）::唐代：刘长卿::夜色带春烟，灯花拂更燃。残妆添石黛，艳舞落金钿。掩笑频欹扇，迎歌乍动弦。不知巫峡雨，何事海西边。
图南学长有咏梅十五诗各指名其处所且书以见寄因赋二绝句谢之 其二::宋代：虞俦::梅格孤高不待誇，暗香浮动影横斜。个中风味谁相称，只有西湖处士家。
次韵咏梅::宋代：卫宗武::直疑姑射地行仟，绰约如临几案前。和竹半欹能去俗，与兰并列盍饶先。林间姿艳同霜洁，窗下精神待月传。剩欲栽培为老伴，相亲日日在吟边。
寄李播评事::唐代：杜牧::子列光殊价，明时忍自高。宁无好舟楫，不泛恶风涛。大翼终难戢，奇锋且自韬。春来烟渚上，几净雪霜毫。
南归诗十九首 其十三 登云龙山::明代：李流芳::兹山表徐方，经过屡登眺。偶然寻旧游，策蹇偕所好。荒亭何萧瑟，落日春风峭。河山挟霸气，四顾雄怀抱。嗟此古战场，岂容隐者傲。缅思放鹤人，无乃非高蹈。不见山下湖，清如眉眼照。河势欲吞山，湖能益山貌。此中岂有意，河怒湖则笑。
论画绝句示门生八首 其二::当代：余菊庵::要知书画本同源，学画应研用笔先。舍此但求阿世好，工夫费尽亦徒然。
佛牙山::宋代：胡鉴::烈火烹沸鼎梦游，梦回渐觉此身浮。坐忘三载蕉中鹿，卧护一帆天际舟。要识此心如止水，尽将尘迹送牢愁。荆溪莓藓青无羔，待与石亭三日留。
朝阳岩绝句::宋代：邢恕::濯足临澄碧，和云卧石室。淅沥天风生，披襟当呼吸。
由大观亭历观音阁仙释二院并胜因得纵览江上::明代：蔡羽::朱栏控带青璧烟，碧峰浮出丹枫颠。东方铃铎西方磬，轻霞淡照横江天。南厓高，北厓俯，群峰奔走如龙虎。千寻巨石连空来，断处曾经巨灵斧。天池阔，汤谷长，秋虹万里横苍茫。渔舟尾挂金连环，鸳鸯飞出蒹葭霜。浔阳潮有无，白帝在何处？回望吴天雁，南翔又西翥。孤帆远映青空来，绿树横分半江去。重沙复岸束复张，鲸鳄横斜失依据。海月缘沙生，珠子随潮来。残阳尚悬壁，素魄先临台。仙家瑶草九月寒，远公石上三花开。燕子矶头饮牛客，偶来莫使世人猜。青山对酒谁为主，惟有箫声晚自哀。
夜闻春风有感奉寄同院子华紫微长文景仁::宋代：欧阳修::闰後春深雪始销，东风凌铄势方豪。阳生草木黄泉动，冰破江湖白浪高。未报国恩嗟病骨，可怜身事一渔舠。少年自与芳菲竞，莫笑衰翁拥弊袍。
虞美人 其一::清代：吴藻::碧丛丛缀鹦哥翅。合唤多花子。不将花鸟作双身。海国仙人原是绿朝云。玲珑玉作回环架。解语还应骂。雪衣新换翠衣裳。记得唐宫曾伴荔枝香。
诸衲呈望牡丹花不开诗::明代：释函是::迟迟花信费疑猜，蜂蝶空劳去复回。杨柳低垂枝欲坠，芰荷初莳叶频开。似嫌富贵先承座，却爱慈恩后举杯。白首自知山日永，洛阳笙管为人催。
小著::明代：邓云霄::自笑儒兼吏，芸窗竹影中。雄心消跃马，幽兴寄雕虫。钴鉧潭前月，愚溪树里风。寂寥长对此，染翰当书空。
赠马炼师::唐代：杨凭::心嫌碧落更何从，月帔花冠冰雪容。行雨若迷归处路，近南惟见祝融峰。
忆昔::宋代：吴芾::忆昔从吾友，兹焉事笔耕。萤窗秋夜短，莲社晚风清。乱后成陈迹，重来怆故情。惟余云水客，依旧戏长鲸。
偈颂一百四十二首 其二十九::宋代：释广闻::云门行棒，不可放过。香山礼拜，放过不可。从来献佛，不在香多。
奉天殿朝回::明代：史谨::春风淡荡御烟微，玉佩成行柳下归。共浴恩波还共散，紫薇花下换朝衣。
书浮丘左公传后::明代：倪元璐::曾阅遗编节烈林，无端感激泪难禁。宇宙茫茫流水逝，秉彝好德在人心。伟哉正气砥伦常，肉骨虽寒魂魄香。即如浮丘左少保，立朝精白矢刚方。忆自貂珰煽毒薰，蔽明炀灶玉偏焚。福善祸淫天靡定，公与应山志不分。罗织百端肤已縻，捧日擎天甘如饴。闪倏逆氛若电扫，造物衡平信有知。离照当阳表幽韬，孤忠己录纶音褒。草野传呼竞称快，临风啸咏首重搔。吁嗟自古谁无死，或重泰山轻鸿毛。君不见李固杜乔标汉史，日杲杲兮泉滔滔。
题林中丞柳桥别业兼赠洁甫公子 其三::明代：佘翔::孤亭风雨长苍苔，山似飞凰拥翠来。世事寻常归荷锸，不妨潦倒日衔杯。
金陵杂咏五首 其二::清代：缪重熙::江令幽居傍驿边，小姑祠畔草生烟。繁华历尽半平野，剩水残山满目前。
夏至日荥泽渡黄河::清代：李绂::日车方北至，我马独南行。广武风犹壮，黄河浪不平。澄清谁揽辔，凭吊漫沾缨。前路雄关近，当年驻重兵。
白鹤馆夜坐::宋代：陆游::竹声风雨交，松声波涛翻。我坐白鹤馆，灯青无晤言。廓然心境寂，一洗吏卒喧。袖手哦新诗，清寒媿雄浑。屈宋死千载，谁能起九原？中间李与杜，独招湘水魂。自此竞摹写，几人望其藩？兰苕看翡翠，烟雨啼青猿。岂知云海中，九万击鹏鲲。更阑灯欲死，此意与谁论！
南堂偶成似卫耕间先生::元代：黄玠::倚阑看池水，池水清若空。烟沉树色底，日行云影中。翾羽晞薄雾，游丝汎光风。跃鱼自幽潜，岂望能为龙。才劣不任官，力弱不任农。清世有华民，我辰非不逄。
河干怅望::明代：屈大均::渭川东泻黄河月，雷首西横太华云。咫尺蒲关愁不度，明星玉女惜离群。
赠朱箴::明代：李时行::鼎里黄金何日成，尊中绿酒且须倾。忘机惟有沙鸥鸟，流水浮云亦世情。
东栏::明代：谢廷柱::野老全无事，终朝独倚栏。千峰横晚翠，五月避空寒。鱼泳波先縠，蜩鸣芡始盘。一筇时或往，泽畔采芳兰。
扬州即事四首 其四::清代：金武祥::琼瑶远寄墨犹新，过访壶园迹已陈。甘四桥头一回首，空留明月吊诗人。
苦雪四首·其一::唐代：高适::二月犹北风，天阴雪冥冥。寥落一室中，怅然惭百龄。苦愁正如此，门柳复青青。
题赵仲庸镜湖图为洽上人作::明代：钱宰::赵侯胸中有泉石，白发垂颠人不识。丹青不写四十年，一见洽师双眼碧。当年王宰浪得名，十日五日劳经营。天机到时一挥洒，白云颠倒秋波明。秋波在屋下，白云在屋上。香垆秦望天东南，苍峦翠褵森相向。三山落日烟水赊，秋风旧宅今荷花。断垣苍石无路入，至今人说放翁家。放翁家，渺何处，阿师出家不归去。不惜千金买画图，笑倚清江看云树。
绝句二首 其二::元代：陈高::云合虹腰断，风回两脚斜。浅滩屯宿鹭，高树竞栖鸦。
笑卿卿词::唐代：施肩吾::笑向卿卿道，耽书夜夜多。出来看玉兔，又欲过银河。
会览亭三首 其三::宋代：张嵲::角声呜咽下城头，水国风烟欲暮愁。远日苦遭层嶂隔，归心欲逐大江流。渔村积火临沙岸，贾客连樯集市楼。千里家山一回首，林梢新月又如钩。
送王西枢出镇郑圃八首之四::宋代：贺铸::新书许从事，狡穴荡应空。寄语征西将，无矜猎犬功。
又作散愁::宋代：戴表元::说穷不人信，欲说更何为。日永书肠觉，霜浓病骨知。□家兵溃后，交绝廪空时。头白风尘境，消磨尚有诗。
福州杂诗三首 其一::元代：范梈::前日题诗自侯官，计程今日到云端。家人定得平安字，最念痴儿不解看。
挽待制许先生 其三::宋代：员兴宗::卫幕昔年开，西英续续来。诸公参牧政，愧我忝书台。往事风流尽，于今志念灰。侯芭万感集，空抱报恩腮。
偶书::宋代：王安石::惠施说万物，盘特忘一句。寄语读书人，呶呶非胜处。
入杭::明代：邓林::游遍江湖未到杭，不知人世有天堂。六桥花柳丹青画，九陌楼台锦绣妆。北米南柴誇物产，朝歌暮燕乐时康。逐臣何幸蒙宽恤，到此浑忘见异乡。
挽罗庆元::宋代：刘克庄::昔与先君子，同时宰建溪。晚看康乐凤，亦割武城鸡。幼嗣莱妻立，新阡乐令遗。伤心埋玉早，□□远难携。
调笑令::清代：蒋春霖::银烛。银烛。楼上美人独宿。雪花飞满千山。绣被熏炉夜寒。寒夜。寒夜。笳鼓征帆未卸。
种山对雨柬林大合用山亭秋集来韵::明代：佘翔::西风吹雨暗城头，囊里无衣怯素秋。莲社不妨彭泽醉，铜鞮偏忆习池游。行歌却笑空弹铗，作赋何缘共倚楼。河汉盈盈分一水，天孙犹自望牵牛。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱 其十七::清代：朱仕玠::柴门五月满蓬藜，閒把光风细品题。最爱千枝光照海，龙船花发四眉啼。
题北高峰石松::宋代：范师孟::根盘巨石四时青，陌上香泥岂敢侵。不但咏夸奇异迹，也须珍重岁寒心。
顾子重陈南宾沈懋学吴天泽九日胜果山登高::明代：明秀::越王台上送长歌，落日秋风感慨多。草莽野烟诸寝殿，寺门黄叶旧山河。半江舟楫来鸿雁，绝顶樽罍上薜萝。此日相逢总陶谢，风流文采复如何。
和友人送赵能卿东归::唐代：张蠙::一第时难得，归期日已过。相看玄鬓少，共忆白云多。楚阔天垂草，吴空月上波。无人不有遇，之子独狂歌。
哭徐编修师得短言二十八章拉杂写哀不能成篇幅也又何暇于文 其二十七::清代：姚燮::犹幸来时生，得与死时别。和泪倾酒浆，后当长决绝。
石牌矶::明代：陶安::山头坠土立如石，水底伏矶穹似龟。西望江州十馀里，断烟斜日鸟归时。
至节即事 其四::元代：马臻::已有纱笼照舞儿，喧喧鼓笛自相随。谁家院落来呼唤，门外天明也不知。
绍兴祀皇地祗十五首::隋代：佚名::景风应时，聿严毖祀。用事方丘，锵锵济济。登降有节，三献成礼。神其格思，锡我繁祉。
娄江馈饷::元代：马麟::海波不动绝奔鲸，万斛龙骧一叶轻。三月开洋春正好，南风十日到神京。
菩萨蛮 其十七 访所欢作::清代：毛奇龄::路旁厢板乌椑树。树椑乌板厢旁路。寻处甚阴阴。阴阴甚处寻。缕丝千点雨。雨点千丝缕。何若别情多。多情别若何。
齐天乐 其三 芦花::清代：黄燮清::枝枝叶叶萧萧响，荒汀暮寒时候。映水成云，迎风化雪，色相似空还有。萍踪浪走。问飞渡烟潮，折来能否。未了尘根，扫花留做美人帚。蒹葭霜信渐老，看搓晴弄雨，摇漾千亩。蛱蝶秋魂，琵琶夜泪，月满浔阳江口。相逢病柳。算舞絮光阴，一般消瘦。送尽离船，雁归人去后。
送陈员外子鲁奉使西域::明代：胡若思::旌旆西征逸气雄，玉关春早听归鸿。紫驼夜度交河月，骢马晨嘶瀚海风。黄沙古碛行行见，白草寒云处处同。莫言万国昆仑外，总在皇仁覆育中。
鲁国太夫人杨氏挽诗三首::宋代：汪藻::有子升台衮，承颜况日长。鱼轩开大国，鹤发老高堂。忽报栽萱陨，空馀扇枕凉。他年黄阁地，谁举伯仁觞。
释老六言十首::宋代：刘克庄::或说自竺乾至，或云先混沌生。貌似金毛狮子，心疑白蝙蝠精。
上海旅次 其二::近代：黄浚::海陡山回势已孤，中原和战总区区。先生自拾春江句，凡楚存亡肯问渠。
怀范镜秋 其二::清代：曹元询::料得南游客，于今欲白头。好为将母计，莫惜折腰愁。远道偏多雨，怀人畏及秋。那知故乡客，十月未披裘。
白泉王子居山相近::明代：边贡::尔能耽野趣，吾亦爱村居。白屋情偏好，苍山画不如。桑麻通雪径，鸡犬接烟墟。岁晚青藜在，相过且校书。
御试求遗书于天下::宋代：杨杰::炎德侔三代，文章叹烬馀。千金期重赏，诸郡购遗书。东鲁藏经出，西秦挟律除。儒生搜简毕，谒者骛轩车。阙史修兰省，亡诗补石渠。愿观新四部，清禁直明庐。
赠韩贯道给事中::明代：张弼::仰斗三年未见韩，忽惊玉节下云端。郡厨自笑尊无酒，宾馆谁教澧有兰。铁汉楼前松叶暗，曲江祠畔杏花寒。悠肰感古伤今意，匣底清冰再四看。
赠鹤峰杨提干森::宋代：方一夔::功名真定兔，赤手谁抟控。十载武陵春，一饷扬州梦。时穷非我独，万事付破瓮。犹有夙昔心，耿耿满空洞。豪气轻元龙，雄卞眇子贡。梦池句逾劲，赌墅机屡中。我来客东安，两载补缺空。青山浩独媚，飞云倦孤送。翩翩老令威，霜翮颇惊众。怜我一客鸟，鸣和闹晴哢。妙哉屠龙手，老去馀此弄。三年逝相从，不为千金痛。浮迹寄閒适，片语折喧鬨。归鞭定何时，矫首蹑飞鞚。
过闽关九首 其四::元代：刘基::驿路高低度岭关，兜离人语杂夷蛮。江花巧似驼茸白，山果浑如码碯般。
盐渎赵生隐居太平门外赠以二诗 其二::近代：黄侃::歌散重城月堕烟，瓦盆一醉且恬然。灯前蟋蟀翻无语，万壑松风正聒天。
公济惠山蔬四种并以佳篇来贶因次其韵 笋::宋代：朱熹::新笋因君寄，康庐入梦中。丹元馀故宅，翠竹尚馀风。日日来威凤，年年馔箨龙。犹嫌有兼味，不似一源功。
同江别兄廷章醉后漫歌 其一::明代：罗洪先::同水南风急，兰舟不忍开。临分重把袂，归信几时来。
秋日过故尚书吴公池馆二首 其一::明代：徐祯卿::平泉旧时里，秋日永亭开。苑树涧阴合，鱼梁山照来。野人临逸钓，公子进新醅。兴尽何须谢，垂鞭醉即回。
哭少宗伯春晖姊丈二首 其二::清代：汪俊::谁知小别意千年，梦幻韵华逐逝川。我尚拖泥兼带水，君非成佛定生天。从前似历华严劫，向后休参文字禅。昨自黄公垆下过，一声邻笛欲潸然。
送黄文敬长岱山::明代：陶安::都门烟柳去年时，回首文光照岛夷。半石琢成司寇像，空庠留得侍郎祠。坐看贾舶分盐利，自笑行囊少俸资。最是郡城文献地，不妨来往结相知。
雨中留徐七贲::明代：高启::江寒宿雨在，落叶满村湿。留君系君艇，莫犯风潮急。试问欲归城，谁家借蓑笠？
长社窦明府宅夜送王屋道士常究子::唐代：李益::旦随三鸟去，羽节凌霞光。暮与双凫宿，云车下紫阳。天坛临月近，洞水出山长。海峤年年别，丘陵徒自伤。
仙霞岭 其三::清代：张祥河::十里一亭堠，岭腰散花竹。松毛架曲阑，棕片盖高屋。此邦殊秀文，吾将邻是卜。居人在山中，日习不知福。
画梅 其三::清代：曹家达::数尽莓墙月，倒拖花影长。和神抵绛雪，清梦落玄霜。世外神仙眷，人间铁石肠。巡檐且忍俊，无奈是清狂。
郊庙歌辞。后唐宗庙乐舞辞。雍熙舞::唐代：佚名::仁君御宇，寰海谧清。运符武德，道协文明。九成式叙，百度惟贞。金门积庆，玉叶传荣。
晚节::明代：王绂::不独宜烟雨，尤能傲雪霜。隆冬残腊里，相伴野梅芳。
怀天台进禅师::宋代：钱惟演::默坐理情条，虚斋息众嚣。寰区指稊米，身世谕芭蕉。雨任阶生藓，风嫌树有瓢。惟思白莲社，他日许相招。
户部王曹长杨考功崔刑部二院长…因书所怀且叙所知::唐代：权德舆::忽惊西江侣，共作南宫郎。宿昔芝兰室，今兹鸳鹭行。子猷美风味，左户推公器。含毫白雪飞，出匣青萍利。子云尝燕居，作赋似相如。闲成考课奏，别贡贤良书。子玉谅贞实，持刑慎丹笔。秋天鸿鹄姿，晚岁松筠质。伊予诚薄才，何幸复趋陪。偶来尘右掖，空此忆中台。时节东流驶，悲欢追往事。待月登庾楼，排云上萧寺。盍簪莲府宴，落帽龙沙醉。极浦送风帆，灵山眺烟翠。解颐通善谑，喻指穷精义。搦管或飞章，分曹时按吏。雨散与蓬飘，秦吴两寂寥。方期全拥肿，岂望蹑扶摇。夜直分三署，晨趋共九霄。外庭时接武，广陌更连镳。北极星辰拱，南薰气序调。欣随众君子，并立圣明朝。
芳华怨::金朝：元好问::娃儿十八娇可怜，亭亭袅袅春风前。天上仙人玉为骨，人间画工画不出。小小油壁车，轧轧出东华。金缕盘双带，云裾踏雁沙。一片朝云不成雨，被风吹去落谁家？少年岂无恩泽侯，金鞍绣帽亦风流。不然典取鹔鹴裘，四壁相如堪白头。金谷楼台悄无主，燕子不来花著雨。只知环佩作离声，谁向琵琶得私语。无情鸂鶒翡翠儿，有情蜂雄蛱蝶雌。劝君满酌金屈卮，明日无花空折枝。
悼山谷五首 其一::宋代：释德洪::苏黄一时顿有，风流千载追还。竟作联翩仙去，要将休歇人间。
送喻介夫::宋代：文同::介夫陵阳奇男子，节义素为人所谈。身长七尺气万丈，自谓流落谁能甘。去将旧学中新格，坐取高第如手探。明年西归有光耀，且请为我来山南。
记忆即书 其九::清代：孙原湘::心性年来倍耐愁，沉潜声影坐楼头。轻风任墼帘钩响，不是郎来不下楼。
挽丁怀枫 其二::近代：冒效鲁::豆叶池同柳絮泉，易安而后有还轩。晚刊一集酬兹世，四海知音一蛰存。
上巳日久病不出示儿侄二首::宋代：苏辙::卧闻诸子到西湖，鹄鹭翩翩众客俱。纨扇藤鞋试轻駃，只鸡斗酒助欢娱。行歌久已饶渠辈，睡美犹应属老夫。春服既成沂可浴，孔门世不乏迂儒。
述怀五十三首 其五十三::明代：周是修::违世慕真境，洗心谒名山。数峰稍前入，斗已失人间。珠泉激琼涧，碧殿照瑶关。松桂更无古，鸾鹤不胜閒。仙人长笑出，握手话金丹。谷神期不死，铅汞任循环。愿言就兹隐，千载驻红颜。
浣溪沙·已落芙蓉并叶凋::清代：王国维::已落芙蓉并叶凋。半枯萧艾过墙高。日斜孤馆易魂消。坐觉清秋归荡荡，眼看白日去昭昭。人间争度渐长宵。
癸酉九秋得翁师赐函提及前事，再次前韵寄呈师座二首 其二::清代：祝廷华::欲前人却不成行，无限瞻依仰望情。双塔当年寻胜迹，一樽何日话平生。有幸识拔千人俊，自阻飞腾万里程。愿覆乔阴庇衰朽，也随同證岁寒盟。
少与徐文学同馆万松别去二十四载一时诸子邈如晨星今秋邂逅武林因各举大白为寿题小绝以纪之::明代：胡应麟::一毡犹记共钱塘，举白持螯思未忘。二十四年弹指过，莫教容易赋河梁。
无题四首用《毁家诗纪》中四律韵 其三::近代：郁达夫::赘秦原不为身谋，揽辔犹思定十洲。谁信风流张敞笔，曾鸣悲愤谢翱楼。弯弓有待南山虎，拔剑宁惭带上钩。何日西施随范蠡，五湖烟水洗恩仇。
汤士伟书法::近代：沙曾达::书临松雪得真传，十载遨游妙悟全。一卷西厢书半扇，蝇头笔法迈前贤。
至楼观作::宋代：王工部::罢归关令存遗宅，羽驾真人有旧丘。水石自含仙气爽，烟云常许世人游。悠悠天道推终始，扰扰尘缨滞去留。君看一官容易舍，老来栖止占山陬。
雪夜不寐偶成短句十首用渭北春天树江东日暮云为韵 其九::宋代：陆文圭::几欲膏吾车，老眼不识路。弟妹今何之，萧萧白发暮。
西江月·人要修行猛做::元代：王哲::人要修行猛做，我心除尽堪为。不将筋力谩胡施。闲里真清渐自。白雪变成姹女，黄芽养就婴儿。两般消息有谁知。悟彻分明便是。
长沙天心阁头作，同者司马兄JiejU::当代：卢青山::地以何为脉，天以何为心？凭栏欲一问，四顾空古今。
竹枝词四首题陈侯东华送别图 其一::明代：尹台::东华晓日照江楼，冠盖云屯拥画舟。借问南阳诸父老，谁能挽取旧岑侯。
夜读夷坚放卷偶成::宋代：洪咨夔::敛卷惊嗟语幻哤，搔头危坐对明缸。梧桐细语秋传信，络纬长鸣月上窗。浊酒不多双耳热，妙香无尽寸心降。家山未得平安报，飞梦东归拜老庞。
赠张南史::唐代：钱起::紫泥何日到沧洲，笑向东阳沈隐侯。黛色晴峰云外出，縠文江水县前流。使臣自欲论公道，才子非关厌薄游。溪畔秋兰虽可佩，知君不得少停舟。
萧岩::宋代：周惠::万里藏云境界宽，仙源江上起峰峦。莺啼翠柳三春暖，松隐清风六月寒。飞雁忽惊天柱过，蛰龙犹向石潭蟠。宦游争道兹岩好，林下何曾得共欢。
寄怀毛翰林大可 其一::明代：屈大均::苧萝今日生才子，绝似施家又一西。文砚定裁红粉石，墨香应注浣纱溪。多钱方朔频辞帝，无子商陵不去妻。最喜六朝兼沈宋，新声妖冶使人迷。
与致道约游阳华寻以雨阻追和山欲集中岑公涧::宋代：李长庚::垂垂雨脚几时晴，便拟扁舟乘兴行。想得斜川今更好，胜游恨不继渊明。
山斋::宋代：史尧弼::祷公一丘壑，何似东山起。可怜丹青手，置之岩石里。
登::宋代：王庭圭::三入唐兴寺里宿，闭门风雨云垂屋。今朝披雾立山椒，始识唐兴真面目。
偈颂一百零三首 其四十五::宋代：释月涧::世尊拈花，南泉指花，灵云桃花，智门莲花，总是空花，添得衲僧眼中花。诸人若要发明心花，直须铁树开花。
梦作渔樵歌::明代：黄佐::越王台上树满烟，粤王台下鱼满渊。樵斧劈却萝茑缠，渔网撒向江中天。渔问樵，负薪赪尔肩。樵问渔，得鱼腥尔船，不如登台同坐眠。划然长啸振碧落，满前花竹风翩翩。君不见骑鲸跋马向川陆，太白少陵何碌碌。酒兴平生未曾足，徒有诗歌盈卷轴。且烹小鲜炊朴樕，如渑之酒倾千斛。醉呼明月入花竹，嫦娥更奏霓裳曲。
静海道中晚眺::明代：郭谏臣::向晚沧洲道，舟行落照边。残霞寒映水，衰柳暮连天。风静布帆捲，潮平锦缆牵。客途可乘兴，沽酒用青钱。
中峰::宋代：林逋::中峰一径分，盘折上幽云。夕照前村见，秋涛隔岭闻。长松含古翠，衰药动微薰。自爱苏门啸，怀贤思不群。
寄吴虎臣汪仲淹二子::明代：欧大任::丰干曾有尺书裁，木末芙蓉两度开。紫气青牛何日遇，朱霞白鹄半天来。将因夜月乘租舫，可及秋风过钓台。倘入名山还报汝，江南空忆大鄣才。
冬日山居::近代：俞律::起扫门前千脚泥，阴晴未定唱鸡时。寒冲薄絮两层裂，雪累南枝一夜低。行旅渐增看节近，乡书不至望邮迟。今朝苦待梅花发，我与东风本有期。
念奴娇（赠妓善作墨梅）::宋代：辛弃疾::江南尽处，堕玉京仙子，绝尘英秀。彩笔风流，偏解写、姑射冰姿清瘦。笑杀春工，细窥天巧，妙绝应难有。丹青图画，一时都愧凡陋。还似篱落孤山，嫩寒清晓，只欠香沾袖。淡伫轻盈，谁付与、弄粉调朱纤手。疑是花神，朅来人世，占得佳名久。松篁佳韵，倩君添做三友。
酬郑模司直见寄::唐代：张祜::故人沧海曲，聊复话平生。喜是狂奴态，羞为老婢声。宦途终日薄，身事长年轻。犹赖书千卷，长随一棹行。
嘉兴拜先师吕文懿公冢以陈无已丘园无起日江汉有东流诗韵敬赋十首 其三::明代：程敏政::已别门墙久，犹能识旧奴。遗书三万轴，还似旧时无。
七娘子 七夕::清代：黄琬璚::闲庭永夜金风细。看银湾、共说双星会。好梦今宵，离愁隔岁。两情脉脉从头记。明晨还向璇宫里。算聘钱、应悔黄姑贳。毕竟仙家，不同人世。一年一度云軿至。
石淙（相王时作）::唐代：李旦::奇峰嶾嶙箕山北，秀崿岧峣嵩镇南。地首地肺何曾拟，天目天台倍觉惭。树影蒙茏鄣叠岫，波深汹涌落悬潭。□愿紫宸居得一，永欣丹扆御通三。
早春雪夜寄卢纶兼呈秘书元丞::唐代：李端::闻君随谢脁，春夜宿前川。看竹云垂地，寻僧月满田。熊寒方入树，鱼乐稍离船。独夜羁愁客，惟知惜故年。
记旧日同游事柬肖健并诸子三首 其一::当代：卢青山::腰脚中年在，何须用短筇。人来春水畔，花在夕阳中。坐卧成心赏，行歌向古风。苍禽惊复住，鸣和木之东。
寄怀张介侯::清代：朱凤翔::不见闭门张仲慰，西风杨柳复如丝。秋开霁景天山出，曲唱凉州下里思。闻道著书疑有癖，那堪薄宦未忘疲。楼头又过南征雁，细雨银镫客梦迟。
蝶恋花::清代：汪东::天性矜严容百媚。敛影藏声，事事相回避。一语暗闻知有意。蛾眉谣诼君应忌。日暮高楼还独倚。路隔章台，恰似无穷际。玉玦含酸裁作佩。寸心犹许连环系。
甲午春仲在寨门严竹坪表兄处阻雨往晤紫卿姻世丈吟此留赠四首 其四::近代：安鉴培::宗坊整顿旧家风，知是经纶出处同。待得天章征硕彦，还将事业报姚崇。
道场山赠栖云禅者::明代：徐渭::古塔临空宝阁欹，云峰上去路逶迤。山田获稻僧人出，湖水行舟落叶移。风静鸟翔施饭石，日斜鱼聚放生池。远公心地元无住，却共飞云此住持。
河传::清代：刘嗣绾::江馆。天远。月如烟。隔院听歌未眠。雁行零落晚风前。缠绵。十三筝柱弦。知否冬郎容易瘦。相思透。一曲双红豆。恨迢迢。又归潮。魂销。夜深长板桥。
怀方子及时谪滇南盐官::明代：俞安期::一辞画省动经年，疲马长驱万里天。汉女蛾眉同辇妒，楚臣芳草异乡怜。谪居敢怨监盐井，领郡应须乞酒泉。魂梦苍茫愁远道，夜郎西去总蛮烟。
元旦集丁户部馆得存字::明代：徐渭::敬候当兹夕，萍逢共此尊。江梅将臈去，酒雪借春存。刻烛题孤韵，呼卢彩六痕。客中难得醉，莫怪作鲸吞。
热::清代：弘历::秋热今年长，处暑暑未退。设以过闰计，七月应近晦。于何尚炎燠，此理殊可会。种迟苗芃茁，西成庶企届。郁蒸乃秀实，斯热天庥大。惟是恐致霖，下隰虞为害。况值秋狝时，适将临玉塞。仆从岂无劳，白汗挥行迈。顿凉我所惧，恐致九仞败。热亦我所愿，独虑滋霮䨴。行旅及低田，雨实不堪再。展转难为情，谁知巡幸快。
浣溪沙 其二::当代：张恨水::欲道升平一语难。樽前何况是阳关。隔帘人去影姗姗。古调不须悲白雪，风尘无处觅黄衫。千秋难铲恨如山。
句::宋代：黄公度::依旧家山万里，重新场屋三年。
元老生孙次韵::明代：卢宁::相门出相早承休，又见孙诒协燕谋。谩道生儿多跨灶，冶麟长是架烟楼。
五溪::宋代：陶弼::六月五溪边，溪深气象偏。昼阴疑雨后，久冷觉秋先。栈倚临崖石，竿通隔领泉。片帆云里现，知是贡賨船。
乍凉::宋代：郑獬::云涌海潮黑，轩窗凉气侵。清风醒病骨，快雨破烦心。喷薄紫荷盖，飘飖青桂林。作诗招醉友，方外一相寻。
霓裳中序第一::清代：项鸿祚::湘筠展翠叠，冷落金泥双睡蝶。曾伴冰肌素靥，是水榭嫩凉，桐阴微月。清歌易阕，怅麝纨、统锁吟箧。如今剩、枕奁镜屉，一样暗尘黦。悽绝。自开还摺，怕心染、啼鹃泪血。经年憔悴恨结，酒腻红绡，粉蠹香灭。玉京人怨别，听夜夜、桃笙梦咽。伤心认、飞琼小字，忍对谢娘说。
偈颂一百零九首 其四::宋代：释可湘::触目未尝无，临机道什么。钱是足陌，物是定价。坐破七个蒲团，卷帘方见天下。千里追风非骏马。
送季言弟还锡山省先垄四首 其一::宋代：李纲::四年谪去远桑梓，万里归来纷甲兵。却恨此身方抱病，扫坟不与汝同行。
游龙洞::明代：林光::奇观万状伟吾前，立马岩头一愕然。天秘地藏人几见，神施鬼设我难言。小儿造化真精巧，三岛蓬莱尺浪传。更著数行庄老笔，倩谁移去对南川。
泸溪周元公书院 其一::明代：符锡::绝学千秋梦始醒，藻频何处荐舂陵。那知山市潢污里，别有春风一径庭。
杂曲歌辞。独不见::唐代：杨巨源::东风艳阳色，柳绿花如霰。竞理同心鬟，争持合欢扇。香传贾娘手，粉离何郎面。最恨卷帘时，含情独不见。
杂体诗 嵇中散康言志::南北朝：江淹::曰余不师训。潜志去世尘。远想出宏域。高步超常伦。灵凤振羽仪。戢景西海滨。朝食琅玕实。夕饮玉池津。处顺故无累。养德乃入神。旷哉宇宙惠。云罗更四陈。哲人贵识义。大雅明庇身。庄生悟无为。孙登庶知人。写怀良未远。感赠以书绅。
送张文友州判::宋代：陆文圭::太息君侯有祖风，栖栖五载簿书丛。功臣昔绘云台上，循吏今标汉传中。绿水江风送行色，紫金关月照孤忠。预人家国非吾事，但喜诗书气味同。
送郑户曹::宋代：苏轼::游遍钱塘湖上山，归来文字带芳鲜。羸僮瘦马従吾饮，陋巷何人似子贤。公业有田常乏食，广文好客竟无毡。东归不趁花时节，开尽春风谁与妍。
观鲁示所作赠郑舍人晴波高格洪响::清代：汪中::我昔孟冬南渡江，江潮始落呈崖棱。舍人开箧示我诗，入手但觉云霞蒸。中流叩舷诵石鼓，力与水势争吰噌。暮投山店四肢惰，山阁凭空见星火。绝壁云阴脚下生，彻夜江声枕上过。月落闻马嘶，门外风色寒。霜清万木秀，霁景明林端。纡回七十里，下见漕河乾。练湖草动北风起，白塔朱楼照湖水。黄沙扑面人却行，车轮格格官路平。寒天日落四山紫，疲马向城时一鸣。江阴古寺遇人寡，双柏婆娑雪沾洒。天风振柯龙自吟，佛殿阴阴夜飘瓦。兴来著屐君山巅，侧身四望心茫然。日光海气伏不动，时见空中生紫烟。当时相乐自如此，别来踪迹东西水。故人身直承明庐，石室三年读秘书。岂是文章贵敏疾，高文典册用相如。吾兄今诗伯，长歌动光彩。鼓柁东南征，所见足吁駴。胸中五岳起未平，更赋高邱望远海。
戏题孟兰云起兄二人斗嘴::当代：崔荣江::兰心云意两相持，刀笔屏前敢斗诗。缘粉丝多分不妥，绮文分著夺娥眉。
九叹九首 其九::元代：刘基::秋天泬漻兮百草黄。蟪蛄悲吟兮朝荣有芳。屣履起兮独彷徨。心悠悠兮怀故乡。原有粟兮隰有禾。桂花红兮兰紫芽。凉风动兮松柏馨。流潦落兮水泉清。蔬可茹兮秫可酒。集乡里兮会亲友。坐白石兮荫苍筠。玩明月兮思古人。鱼韪渊兮狐首丘。终余生兮安所求。
四十咏 其六 陈僖敏镒::明代：王世贞::僖敏长者度，时展经纶才。白马出秦关，虬髯何壮哉。河陇既以奠，尸祝至今开。岂知衿裾士，威誉扬九垓。
景福东厢诗·赐酒::宋代：司马光::和气盈金榼，恩光湛玉觞。应知北山羽，犹怯上林霜。醇味回秋色，清都近醉乡。山茅沾雨露，誓极寸心长。
至日南郊恭纪同徐嵋云文选孙三如考功黄率行验封限韵::明代：孙传庭::祗天大礼三先甲，罄地精诚七阅辰。正廑殷忧连下土，转思至德合穹旻。望灵夙戒勤将享，奉贽亲临毖祀禋。云绕郊宫华似盖，月依辇路碧如轮。儒臣履舄联双佩，卫士兜鍪挽六钧。气肃牲牷登豆列，光浮玉帛鼓钟陈。釐樽馨馥初将酒，燎火辉煌不尽薪。煖入管灰宵动玉，漏催宫箭晚传银。紫烟轻拂仙韶远，黄道重旋御仗新。肃驾凫趋环左掖，庆成嵩祝彻中宸。忭欢自叶迎阳义，抟捖知回造物仁。九塞无虞烽尽息，万年有道福长臻。
六州歌头 浙江观潮，贯学士四万户同集 案此::元代：张可久::灵鳅何物，天外吐层阴。谈笑顷，浙江阔，海门深。载雷车，霹雳挥神斧，劈仙岛，掀地轴，冯夷宅，无鼋鼍窟，渺难寻。十里红楼图画，展西风、快哉登临。□□□□□，□□□□□。好客披襟。发萧森。符金虎。袍银鼠。携玉尘。盍瑶簪。喜骁儿踏浪，旗尾互浮沉。酹胥魂，浇海若，酒频斟。隐约越峰数点，搅飞花、浑在波心。爱渔舟荡雪，击楫起吴音。月上秋林。
菊五首 其五 蕃::清代：刘天谊::连阴积雨夏畦中，一本旋分数小丛。此后新枝更蕃衍，增添入谱藉刘蒙。
赋得月傍九霄多::清代：徐炳::皓皓中秋月，遥看九道过。近天欣有傍，聚宝合难磨。照耀层霄迥，空明积气多。亭亭分玉宇，朗朗映青莎。有路皆堪烛，临衢便可歌。微茫千万户，安问夜如何。
寄台守刘袭明都讲二首 其一::宋代：许景衡::江入章安波浪寒，仙山缥缈在江干。二千石是谁为守，三十年前好长官。闻道渔樵安里社，从教风月落杯盘。新诗别后知多少，更借邻翁洗眼看。
哭彭副使启殡归瑞安 其一::元代：蓝仁::独振兵威百里间，更推恩信数州安。枭徒竞作操戈入，虎士翻成奉柩还。大笔特书青史在，荒祠遗像画衣残。铭旌远道收兄骨，一片归云度雁山。
次韵景瑜 其二::宋代：韩淲::从昔秋风起，骚人感兴同。霞收滕阁外，云落楚台中。寂寂无言说，纷纷有事功。漂流水南住，相望屋西东。
答沈子培比部见访夜谈之作三首 其二::清代：郑孝胥::世衰士亦放，未可荣以禄。高言虞见罪，聊复试饮啄。君看我此来，作计乃尔毒。兔爰逢百优，明夷入左腹。毁车更杀马，降志非取辱。起追孙登啸，坐视唐衢哭。韩非怀孤愤，终为秦政戮。东野变为龙，退之讵能逐？
鸦九剑－思决壅也::唐代：白居易::欧冶子死千年后，精灵闇授张鸦九。鸦九铸剑吴山中，天与日时神借功。金铁腾精火翻焰，踊跃求为镆铘剑。剑成未试十馀年，有客持金买一观。谁知闭匣长思用，三尺青蛇不肯蟠。客有心，剑无口，客代剑言告鸦九。君勿矜我玉可切，君勿夸我钟可刜.不如持我决浮云，无令漫漫蔽白日。为君使无私之光及万物，蛰虫昭苏萌草出。
华夷互市图::明代：王世懋::大漠高空寂建牙，两军相见醉琵琶。天闲苜蓿多羌种，胡女胭脂尽汉家。云里射生旋入市，日中归骑不飞沙。金钱半减犁庭费，五利应知晋史夸。
阿房宫图::宋代：宋无::千门万户矗青冥，六国脂膏四海兵。岂但此中非帝业，当时独更有儒坑。
答魏宪使士华用公济韵二首 其二::明代：邵宝::閒倚船窗看水经，沧浪歌起隔江听。霜台简自它年白，雨寺灯犹昨夜青。秋水南湖千万顷，晚云北斗四三星。重阳己负登高约，何处寻盟更有亭。
定风波 复都论，拟六一::清代：姚华::欲拟兰台赋两都。论成宾主在纷如。谁效北师称靖难。首善。重呼三辅拥黄图。乍觉穷阎春色到。喧噪。道旁大树早张舒。纵是蒋山青似旧。都复。咸阳犹有未坑儒。
减字木兰花 王彦博尚书，由刑部迁礼部之明::元代：刘敏中::年时寿酒。共喜秋卿新拜后。寿酒今朝。道改春闱是昨宵。官随福转。一到生辰须一换。看取明年。凤诏迎年醉寿筵。
端午帖子词皇帝合::宋代：汪应辰::王业艰难素所知，风单喜见献新丝。盘中更进长生缕，却记新蚕茧馆时。
次韵答张簿 其一::元代：蓝仁::苦热休嫌褦襶过，欲询为况近如何。陶公莲社当寻伴，杜老花溪许放歌。正乏酒钱谁送与，又添诗债费催科。苍头不识相观善，牢闭柴门畏客多。
长春芍药同坐客赋::元代：耶律铸::标举孤芳蕴异香，定知经历几炎凉。自来不受春拘束，显是司花少主张。
方桐川挽词::宋代：周紫芝::善人沦没意如何，细说平生恨转多。此日飞腾只兰省，当时准拟上銮坡。十年犹记燕姬舞，一曲今悲鬼伯歌。欲问哭君多少泪，未能注海亦倾河。
兵后过?亭山::明代：徐贲::?亭西去远，一过一凄然。雁宿芦中月，人归草际烟。渔家多近水，戎垒半侵田。尚喜余民在，停舟问昔年。
江亭怨::清代：曾廉::才说衣襟泥涴。又道燕来堂贺。特立亦何难，些子关头未破。见到隐时且过。一任空山楚些。那诩凤凰强，丹凤真不如我。
题林路钤诗轴::宋代：李曾伯::过眼多陈迹，论心只旧时。艰难几年事，感慨数公诗。觅句新尤健，谈兵老不衰。效颦聊尔耳，莫说姓名谁。
同人登岱至对松山日暮而返::清代：阮元::未及上翠微，暂揽松山胜。嵌岩置修除，缘壁起盘磴。拂衣千仞上，阑危不可凭。峰高多夕阴，天半风初劲。坐我万松间，苍翠互相竞。白云横不流，中有新寒凝。林壑媚幽姿，泉石动清听。已忘世人情，羡彼飞鸟性。
【南吕】四块玉_叹世两鬓皤::元代：马致远::叹世两鬓皤，中年过，图甚区区苦张罗？人间庞辱都参破。种春风二顷田，远红尘千丈波动，倒大来闲快活。子孝顺，妻贤惠，使碎心机为他谁？到头来难免无常日。争名利，夺富贵，都是痴。带野花，携村酒，烦恼如何到心头。谁能跃马常食肉？二顷田，一具牛，饱后休。佐国心，拿云手，命里无时莫刚求。随时过遣休生受。几叶绵，一片绸，暖后休。带月行，披星走，孤馆寒食故乡秋。妻儿胖了咱消瘦。枕上忧，马上愁，死后休。白玉堆，黄金垛，一日无常果如何？良辰媚景休空过。琉璃钟琥珀浓，细腰舞皓齿歌，倒大来闲快活。风内灯，石中火，从结灵胎便南柯，福田休种儿孙祸。结三生清净缘，住一区安乐窝，到大来闲快活。月满轮，花成朵，信马携仆到鸣珂，选一间岩嵌房儿坐，浅斟着金曲卮，低讴着白雪歌，倒大来闲快活。甑有尘，门无锁，人海从教斗张罗。共诗朋闲访相酬和，尽场儿吃闷酒，即席间发淡科，倒大来闲快活。
塞上曲二首::唐代：王涯::天骄远塞行，出鞘宝刀鸣。定是酬恩日，今朝觉命轻。塞虏常为敌，边风已报秋。平生多志气，箭底觅封侯。
上声歌 其二::明代：王世贞::百层黄蜂蜡，里有苏合油。不得郎手擘，芬芳中自愁。
寄怀李懋明兼呈王止敬::明代：刘宗周::去年李公初罢官，今年复起行省垣。横金作翰何桓桓，淮阳不薄都尉权。出入中外羡才难，胡公不投磻溪竿。自言臣故从长安，奉职无状乌台端。城狐社鼠恣般般，一日怏怏归挂冠。青螺白鹭秋漫漫，心怀报国犹辛酸。东西南北敢辞艰，会逢王公解浙鞍。颇言世路多巑岏，时乎感慨心愈閒。相与怡然乐考槃，君恩浩浩天地宽。
蝶恋花 悼亡妻::近代：罗元贞::一岁蟾圆能几度，薄幸因循，直把芳时误。百样怜郎情不露，夜长独对寒灯诉。物是人非馀草树，万寿昆明一带伤心处。含泪寻春春亦苦，从今不踏西郊路。
送昌言舍人得告蜀三首::宋代：司马光::迢递铜梁道，凝严青锁闱。负书当日去，鸣玉此时归。乡树迎朱毂，江花照锦衣。临邛不足并，荣耀古今稀。
后怨歌行::清代：周龙藻::藕丝断，不再连。铜镜破，不再圆。即看金屋人如旧，昨日恩情今日捐。情多情少安足计，只道色衰恩始替。惊心最是落花风，偏在温存旖旎中。妾恨不为珠娘楼、窈娘井，骨碎君前犹耿耿。《求凰曲》化《白头吟》，拨尽红炉灰已冷。当初离乡来，满望登玉阶。玉阶非不登，转瞬沉草莱。乃知苦乐真相倚，才隔衾裯同万里。升沉反覆变须臾，纵有容华难久恃。
送徐端铭太史册封衡藩便道迎养::明代：于慎行::十二提封屏翰雄，又颁丹诏下梧宫。汉京首列诸王表，吴客初陈大国风。三观春阴沧海上，九河晴色画舟中。还朝更遂篮舆养，却笑安仁赋未工。
钓车::唐代：陆龟蒙::小轮轻线妙无双，曾伴幽人酒一缸。洛客见诗如有问，辗烟冲雨过桐江。
南楼::宋代：刘似祖::雁过危栏字字愁，谁将官柳系行舟。不知东去大江水，流出西川第几州。汉上仅遗孤垒在，斗边忽见数星浮。夜深莫问当年事，不是祢衡鹦鹉洲。
偈颂四十一首::宋代：释慧晖::禁足护生曲直中，安居收念又机杇。一炉香气香满室，黄面老师弄拙巧。
送杨伯建归丰城::明代：陈恭尹::岭头乱石老松根，来去年年不惮烦。古道照人如可赠，青山得汝始能言。时提佛号轮珠串，爱向词场请墨痕。江上暂归须有约，新秋吾亦倚柴门。
失题 其二::明代：黄锦::□脾何处泻，高辟水云间。但得景中趣，何辞忙里閒。□□□□日，落水淡宜山。不尽酣歌意，移舟向月湾。
女冠子 其二 二月初::清代：王闿运::二月初一。十九年前今日。正春分。酒绿香如雾，花红晕作云。娉婷轻嫁了，旖旎暗怜人。惟有迷离梦，又逢春。
野老歌 / 山农词::唐代：张籍::老农家贫在山住，耕种山田三四亩。苗疏税多不得食，输入官仓化为土。岁暮锄犁傍空室，呼儿登山收橡实。西江贾客珠百斛，船中养犬长食肉。
漫兴::元代：虞集::雨阁添衣润，风帘隐几高。白头更事少，病目向书劳。南客传音信，东家问酒醪。江边茅屋破，归楫若为操。
提刑张都官回文诗::宋代：宋祁::欢馀惜对清谈剧，远路行嗟又怆违。寒蚁酒空催客别，晓骊歌罢怨人归。乾风摆柳衰条短，骤霰迷鸿侧阵微。残岁念君同恨恨，丽章贻我慰依依。
日长三十韵寄赵宾旸::宋代：方回::栗里渊明径，桤林子美堂。乱离容不死，穷乏果何伤。红粒炊{左禾右山}饭，青苔煮菜汤。甲兵才偃息，城市转荒凉。最苦樵苏贵，曾微药饵良。频仍赊酒饮，卒急卖书偿。败絮熏还曝，粗絺洗更浆。炎蒸虽惭迫，寒冷尚宜防。沦茗徵瓮盏，包梨集纸囊。头昏修菊枕，肤汗拭藤床。困倦成衰懦，疏慵欠激昂。{外广内殷乙换二}空需马藁，碓净缺鸡糠。思虑徒迂阔，营求竟渺茫。忆儿观燕乳，怀友听莺吭。守分甘丘壑，逢时付庙廊。骨骸同朽腐，名字孰芬香。但握锄犁柄，终逃鈇钺铓。次游多竖褐，谈话止农桑。应俗循中道，颐生宝祠方。邻僧营藏字，侠士戏球场。角武焉能往，摛文或可当。病稀摩诘问，歌类接舆狂。举世嘲痴叔，何人识漫郎。北辕回朔漠，南昌棹辍沅湘。谊气知犹壮，颓龃惧不遑。六旬过眼电，万事满颐霜。静乐非无动，閒遨却似忙。连苔移巨石，带露数新篁。天地诗人少，山林夏日长。此心无别路，一武到羲黄。
挽章处士::元代：丁鹤年::流年惊逝水，世事逐飘风。卜筑邻蓬岛，移家类葛洪。丹还金鼎伏，剑解玉棺空。惟有松坛月，通宵贯彩虹。
秋思十首 其五::宋代：李纲::秋云澹无依，皛皛映寒日。卷舒谁使之，聚散在倏忽。出岫本无心，行空宁有质。功成归何方，妙用藏于密。
浔阳夜泊::明代：钟政::舟泊浔阳夜未分，满怀幽思酒微醺。青衫词赋今还在，红粉琵琶杳不闻。浦口荻花空映月，波心沙影暗流云。萧条江上难成寐，慷慨题诗吊白君。
小小有寿吾句云『先生百岁再求句小小无牙却有诗』其情可感诗以谢之并贺生辰::当代：陈忠平::风自温馨雨自新，漫敲竹韵寄生辰。天然意象天然趣，小巧心思小巧人。衰体偏劳千里念，三年殊觉此情真。汝诗不厌百回读，读到无牙倍可亲。
和梁公实无题::明代：黎民表::疏榆一夜动西风，露脚斜飞桂殿东。白玉镜台鸳被合，紫云香驾鹊桥通。凤皇衫拆胸前锦，蜥蜴砂残臂上红。何事人间不相见，上阳宫里怨飘蓬。
虎丘寺::宋代：林景熙::突兀僧房倚翠微，金精幻虎霸图非。琼田万顷山如涌，铁壁千寻泉自飞。堂在经声通老石，楼开塔影落秋衣。千年幽独嗟谁氏，断刻苔深带夕晖。
看菊::清代：黄邛::年年插棘引寒葩，种药分畦傍水涯。穿径扫云寻好句，过墙送酒仗邻家。披星早约亭亭干，和雪还培细细芽。靖节当年定如此，满收秋色上篱笆。
寄施赞伯::明代：屈大均::有友相依久，舂边度岁华。如何皋氏后，复有一朱家。水国同垂钓，山园或种瓜。西吴耆旧少，馀尔在蒹葭。
闻遣将南征属意期望::明代：陶益::颦鼓连朝动，烽烟异路生。立坛初拜将，横槊尽谈兵。短剑挥霜出，长风破浪行。来归期不伐，大树更知名。
和欧阳少师会老堂次韵::宋代：苏轼::一时冠盖尽严终，旧德年来岂易逢。闻道堂中延盖叟，定应床下拜梁松。蠹鱼自晒闲箱箧，科斗长收古鼎钟。我欲弃官重问道，寸莛何以得舂容。
惜花::宋代：章甫::前朝西风不肯住，红雨毵毵落深树。昨日东风更放颠，香雪纷纷飘满园。四时催人头发白，薄相春风亦欺客。渐觉繁枝过眼空，历历黄花乱疏麦。野店沽酒酸如虀，先生不饮春将归。屋头向晚雨声急，自炷炉香坐盘膝。
登华岩::明代：顾璘::花岩久不至，脩竹倏满岭。息驾大观堂，尘目快秋骋。短衣陟中峰，仄见西日影。天低雕鹗近，云重松杉冷。列嶂难为雄，长江不知永。牛山亦下对，楼观缀佳景。庄严侈象教，喧卑薄人境。扪萝步兢兢，憩石心耿耿。它生果无因，兹游固何幸。风林忽暮钟，谡谡动深省。
落梅::宋代：郑獬::醉墨纷纷尽雅才，等閒携酒探花来。笙歌已散游人去，更逐东风拾落梅。
春来::宋代：陈棣::春来底物最先知，冻蝶痴蜂便欲飞。好雨应时生地脉，迅雷剖蛰震天威。光风艳艳翔空阔，和气駸駸发细微。解道苍苔红药句，令人却忆谢玄晖。
夜雨::宋代：陆游::正看飞雪暗江天，不觉新春已粲然。花气袭人娱独夜，雨声遶舍送丰年。樵风未改山川旧，褉事空悲岁月迁。一榼可营身尚健，故应先治下湖船。
长相思::近代：白敦仁::金雀钗。玉凤鞋。落雪吹香花满街。秋娘不肯来。风满台。月满阶。红豆一株生九荄。相思枉费才。
云松轩杂韵六首寄呈轩中诸君子 其二::明代：刘崧::鸡犬萧萧入翠微，不愁山雾湿人衣。水边杨柳因风落，松下閒云尽日飞。
哭亡友胡达材::宋代：孙应时::嗟我论交重，相知照胆明。十年离合地，今日死生情。惊定心犹碎，悲来小独倾。绝怜江上梦，一一话生平。
永丰尉治神祠前梅已成阴忽著花七出而无鄂色::宋代：赵蕃::谢君为吏清如水，神吐祠前不鄂花。我欲将诗道其事，却防流咏入京华。
草庭都尉西涯学士两以正月四日同复命奉天殿有诗纪之辄赋一首::明代：倪岳::南北驰驱异，东西奏对同。翻思三载上，又是五更中。好事传青琐，新编出綵筒。如闻双凤语，翙翙在梧桐。
有年::宋代：陆游::不向神林乞雨晴，天公自解相西成。急符收尽无逋赋，新酒沽多足笑声。外户彻扃停夕柝，齐民相劝力春耕。传闻夜市连三鼓，却恨庞公不入城。
望云岭饮酒::宋代：彭汝砺::班荆解马面遥岑，北劝南酬喜倍寻。天色与人相似好，人情似酒一般深。豚鱼尚可及人信，胡越何难推以心。立望尧云搔短发，不堪霜雪苦相侵。
君子轩::清代：弘历::吾亦爱箖箊，琅玕绕砌除。自将俗事远，如与善人居。古月度时白，清风拂处虚。从来戒旨酒，嵇阮岂希渠。
鹧鸪天 其二::当代：傅义::起伏盘旋入碧空，太行山势矫如龙。身跨龙背逍遥去，心与仙公肸蚃通。排雾霭，入鸿蒙。伴随天乐逐天风。忽如一梦砰然醒，赴晋行程已告终。
送苏监生复还家::明代：谢晋::才辞东观入成均，又见治装去谒亲。为客情怀如昨日，到京才学胜他人。归迟莫讶缝衣旧，志遂应当戏綵新。想是今年除夜酒，团栾坐待故园春。
颂古十六首::宋代：释明辩::老鼠齩生铁，十分滋味别，猫儿左右看，晏唾也不彻。
鹧鸪天 酒::元代：刘秉忠::酒酌花开对月明。醒中醉了醉中醒。无花无酒仍无月，愁杀耽诗杜少陵。三品贵，一时名。众人争处不须争。流行坎止何忧喜，笑泣穿途阮步
和遁庵东皋述怀::明代：陈𤊨::落花飞雨香春潭，啼莺乳燕催侬镵。萦烟细草芳毵毵，锦铺一架蔷薇酣。桑馀葆羽供吴蚕，阴敷百两千岁楠。元龙韬耀心不贪，作亭面水穷幽探。新诗每与阿戎谈，铿金戛玉声喃喃。谢庭况有真奇男，群书强记事多谙。衔杯草圣乐且耽，挥毫落笔书云蓝。寄余环堵诵再三，珠玑唾落令人惭。嗟余积黍不盈甔，抱膝长吟心更堪。清溪萦回白石庵，芝兰旧植风露含。芙蓉倒浸浮烟岚，星河灭没天影涵。鼾鼾渴睡希图南，短衣破帽轻肥甘。蔬畦缬翠香满篮，洞庭酒熟留霜柑。半生未遂趋朝参，也沾圣化仁恩覃。
明惠皇后挽歌词四十首 其三十四::金朝：赵秉文::褒赞存公议，无惭六后名。妆奁空有迹，佩玉寂无声。祭享升清庙，哀号动圣情。神灵阴有力，保佑再升平。
悼亡二十五首 其十二::明代：江源::欲将修短问乾坤，独对残灯拭泪痕。人面不知何处去，独留青冢尚黄昏。
癸巳九月朔日与贻柏漫堂暮阑薇室夜饮海陵分韵得觅::当代：秦鸿::风兮吾心其淅淅，云兮吾身其幕幕。天兮吾道行踧踧，日月吾章光焃焃。燃此电炬照斯堂，烛此数子如孩嘻歒赥。壶觞共引祛霜风，座中暂卸鞍鞯靮。且谈且笑数巉岩，一杯顿泯确与坜。眸炯炯兮心生文，人其车乎诗素簚。诗者人生自酝之，毋庸身外穷搜觅。为汪洋兮淼浩茫，为滩濑兮涓且濗。岂惭河伯观海若，吾之面目须自觌。中心磐石白宜坚，幽如深谷摈扃鼏。橐龠鼓荡兮灶陉突，乃有其诗腾烟兮抢攘复趯趯。耽诗久已技例穷，绕颈累累如瘰疬。天赉迷盳莫可祈，仢约倏忽无从繴。却看檐滴凹瓴甋，既悫励兮灵乃吊。或如填膺冰炭日胁阋，或如中夜戍烽陡鼓鼜。茕茕独立兀沧溟，运命焉须巫与觋。诗因作质各缤纷，珊瑚玳瑁杂䵶鼊。吁嗟于时正嚣嚣，蔽空嗢哕惟螇蚸。其间𦑂飞恰檄籴，七月嗅嗅啭鸣鵙，嘤其友音共呖呖。蚕处茧兮启微覭，吐欲丝兮已成糸。长夜旦兮忽騞砉，翼吾兮狊狊，举身兮向霖靋。
寄明卿::明代：王世贞::十月吴天未授绵，秫田如薙计茫然。已从邻父求篱菊，复有江州佐酒钱。醉里旧游时自语，废来狂疾不须蠲。中原兄弟如无恙，大可渔矶稳昼眠。
上元灯词八首 其五::清代：弘历::都卢技本外方来，汉使艰难凿空开。试问千秋摛句者，分明亲见是谁哉。
洋州三十景·灙泉亭::宋代：鲜于侁::泉声日琮琤，泉水深浩渺。可爱主人心，亭中狎鸥鸟。
送沈子大赴江西::明代：张大受::才子秋风泪点多，远行霜晓唱骊歌。三年皮骨空人役，千载文章奈命何？紫气豫章龙变化，青峰彭蠡雁经过。旧是慷慨《南征赋》，送客都门发已皤。
题画牛::明代：陶安::坤道生，生为子。母牛貌，其性情。载行载休，草茂泉清。从犊后先，恐其渴饥，爱发于天。
世事二首 其二::宋代：赵善括::我贫非道病，生计恝然疏。数亩田常旱，一溪云有馀。幸无贫外乐，赢得静中虚。已断声华念，临深肯羡鱼。
武陵江上渔舟::宋代：项安世::家居堤下土平帘，人在江中尺许船。正尔平生事方足，有人狂梦欲登仙。
还自会稽歌::唐代：李贺::庾肩吾于梁时，尝作宫体谣引，以应和皇子。及国势沦败，肩吾先潜难会稽，后始还家。仆意其必有遗文，今无得焉，故作还自会稽歌以补其悲。野粉椒壁黄，湿萤满梁殿。台城应教人，秋衾梦铜辇。吴霜点归鬓，身与塘蒲晚。脉脉辞金鱼，羁臣守迍贱。
邓远游以浦阳改剧槜李孟秋有事棘垣不佞邂逅湖上二律志喜 其一::明代：胡应麟::黄金台下赋河梁，两见栽花越峤傍。舄化双凫离瀫水，琴携一鹤度钱塘。雄谈自许千秋合，痛饮那能十日忘。莫诧重垣霜色里，缤纷桃李候门墙。
举稚鸡::明代：释今无::坠羽虚弯怯未伸，相怜此际觉情真。回看六日悲同汝，幸得馀生复仗人。日料且分檀越米，年光难逐老僧春。处宗未必长为吏，禅几吟窗可话频。
系乐府十二首。颂东夷::唐代：元结::尝闻古天子，朝会张新乐。金石无全声，宫商乱清浊。东惊且悲叹，节变何烦数。始知中国人，耽此亡纯朴。尔为外方客，何为独能觉。其音若或在，蹈海吾将学。
睢阳五老图::宋代：文彦博::辅政何时退省闲，清平告老谢簪冠。两朝耆宿真英武，一代谋谟实柱桓。太史尚瞻星有烈，小民犹念德无寒。谁知我辈登枢要，严貌冰威祗肃看。
《日下旧闻考》题辞::清代：乾隆::曾赋皇都与帝都，若兹形胜古今无。金迁元复其久矣，明筑清修滋盛乎。御园法宫诚富此，返淳还朴益殷吾。论成知过渊衷写，更励聰听奕叶图。
舞春风::唐代：冯延巳::严妆才罢怨春风，粉墙画壁宋家东。蕙兰有恨枝犹绿，桃李无言花自红。燕燕巢时帘幕卷，莺莺啼处凤楼空。少年薄倖知何处，每夜归来春梦中。
过范子宣观王生临帖::明代：黎民表::用意颇精勤，毫芒细细分。春丝抽独茧，惊电出重云。携我青藜杖，书君白练裙。长安应纸贵，馀子但纷纭。
题太常寺丞吕仲善寄弟仲铉双雁图::明代：唐文凤::黄芦叶飐晚风轻，何事离群独自鸣。云阔天高行已断，江湖遥忆弟兄情。
思佳客::清代：郑骞::落日明霞倦鸟还。白杨风急似秋寒。天涯终古多芳草，人世从来有坠欢。频怅望，转凄然。此生衣带为谁宽。深宵明镜浑灯里，已觉朱颜太不堪。
挽谷子长::宋代：廖行之::仁寿渠应尔，为君呼彼苍。若人奚所恨，夫我谓难量。好学颜何泯，多才贾遽亡。乘除余庆在，薿薿看诸郎。
木兰花慢·好山晴更好::元代：周权::好山晴更好，霭空翠，拥楼西。正雨沐秋清，晨暾照射，云气初开。山外飞鸦数点，看玉虹、斜绕碧螺堆。几簇人家如画，槿篱野路桥低。柴门鸡犬不惊猜。和气似春台。羡白叟黄童，顿深社鼓，稻满秋畦。误我虚名箕斗，叹镜中、华发早相催。休论无穷世事，满浮浊酒三杯。
对酒::宋代：黄甲::齐瑟未工，楚玉奚辨。千仞蒙，一枝规晏。箕毕各肠，鹬蚌交患。枕边蝴蝶，隙中鹏璟。南阳结庐，西蜀焚栈。感兹醍醐，殉我皤弁。此乾此坤，此丘此涧。何虑何营，何真何赝。化凿为天，击唾成幻。
相国广平文简程公挽歌二首::宋代：司马光::帝诰封泥紫，皇坟杀简青。坐谈安玉壘，专对讋龙庭。黼黻昭文理，冰霜莹典刑。英灵人箕尾，终古作天星。
句::宋代：孙升::来书占喜鹊，落晶听呜蛩。
登古城吊令狐战场::明代：田汝𦓹::西风落日古城西，禾黍摇摇故垒低。寂寂饥乌归野戍，萧萧落木下寒溪。断云阴雨还旌旆，荒薮空林忆鼓鼙。最是江淮遗恨处，睢阳东去草萋萋。
金鸡叫 化李仲达::元代：马钰::撞着鲸鲵须索钓。抛香饵、时时引调。洋洋不顾迷波淼。休要相趋，与你如胶鳔。掷下金钓常搅扰。如回首、牵归玄妙。将来决定成仙了。朝拜三清，出自我金鸡叫。
故人周士昌以宗伯董公书来视余值方倦奕乞一诗而归::明代：王世贞::机心老欲尽，对客厌围棋。汝挟孤山授，唯容太傅知。春堤几两屐，秋省一篇诗。便是饶归计，从人笑数奇。
观山四首::宋代：陈造::每从迫隘面孱颜，劣比缘墙见髻鬟。好在此亭同把酒，与君全体看南山。
雨后繁台寺访高子读书处::明代：左国玑::塔院谈经处，吾来风雨时。秋深林叶散，云度磬声迟。莫拟登楼赋，应歌伐木诗。古廊明月夜，翘首动遐思。
展谒孟庙::明代：孙承恩::稽首孟夫子，万古道学宗。七篇溯源流，乃与洙泗通。义利王伯辨，日星丽苍穹。拳拳救世心，绩视禹稷同。早年事咿唔，童子呫哔功。及兹咏圣涯，钻研愈无穷。兹晨出祠下，瞻谒展敬恭。巍巍泰山尊，恍若亲德容。道术丧千载，异论方讻讻。无由起夫子，为我摧其锋。天理有至正，吾道惟大中。叩公公不言，涕泪沾心胸。
盍簪楼杂咏十首 其七::明代：霍与瑕::上上盍簪楼，遥天一望收。日移南陆晷，风送海门秋。五岭紫霞幛，三山杜若洲。看看星河近，乘槎好溯流。
酬太原狄尚书见寄::唐代：刘禹锡::家声烜赫冠前贤，时望穹崇镇北边。身上官衔如座主，幕中谭笑取同年。幽并侠少趋鞭弭，燕赵佳人奉管弦。仍把天兵书号笔，远题长句寄山川。
上享郊庙 享庙::宋代：张方平::瑞雪清晨集，丹墀发策初。德音闻彻盖，玉色望升车。羽卫排阊阖，晴光溢紫虚。琳宫陈玉币，疏屏宿旌旟。祼献多仪备，弦匏九变徐。太宫无盛举，掌次省先除。灵鉴纷昭格，天心不自舒。孝慈更答告，万福此攸储。
蝉::宋代：宋祁::晓腹清呼饱露津，本求仙蜕远嚣尘。貂温范蜜非吾族，枉共花冠托此身。
安庆黄氏松隐::明代：王佐（汝学）::高人无处隐逃真，来傍长松涧底眠。几度清风松际起，自将吟响节钧天。
翠屏夕照::清代：林梦麟::花县东环一岫青，晴光晚色映郊坰。耸辉晶壁悬云障，列灿图书展画屏。宿鸟投来斜点影，浮烟飞度淡留形。登临为爱清辉好，几度归迟欲戴星。
送潘象安归省八首 其七::明代：梁孜::长安击筑几高歌，朔雁吴云奈尔何。东阁秖今虚席待，莫将书剑滞烟萝。
旅夜::元代：吴景奎::逆旅频看镜，秋来白发生。孤云渺何许，游子独关情。野迥鸡三唱，霜寒雁一声。此时愁绝处，归梦度江城。
姬人怨服散篇::南北朝：江总::薄命夫婿好神仙，逆愁高飞向紫烟。金丹欲成犹百鍊，玉酒新熟几千年。妾家邯郸好轻薄，特忿仙童一丸药。自悲行处绿苔生，何悟啼多红粉落。莫轻小妇狎春风，罗袜也得步河宫。云车欲驾应相待，羽衣未去幸须同。不学箫史还楼上，会逐姮娥戏月中。
念奴娇 其一 樱桃::近代：邓潜::卖花声断，正垂檐子结，繁星无算。定惹金衣公子笑，一树来禽何晚。露积瑛盘，霞餐翠笼，买得春光贱。梦华翻录，上林犹记开宴。休谱乐府新词，郑家风韵，依约枝头见。禅味年时参玉版，未许绿珠同伴。素口徵歌，绛唇戏点，往事思量遍。裹将罗帕，有人红泪痕满。
和李少卿::宋代：李新::疏雨轻烟忆故林，一生难惬子由心。未须迳化陂龙去，留作甘棠异日阴。
鸡鸣寺倚楼作::近代：陈三立::晴磴辉初眼，虚楼荡醉痕。划洲如线水，卫郭落钟村。逐鹜旗边合，群峰雪后尊。留窥巢底月，井口出啼魂。
宫词 其一二九::唐代：花蕊夫人徐氏::老大初教学道人，鹿皮冠子澹黄裙。后宫歌舞今抛掷，每日焚香事老君。
曹伯圭筑室曰桂斋戏作俳偕体::元代：大欣::阿仙骑蟾白银阙，醉折秋华餐玉屑。《霓裳》曲散堕清尘，凉夜素娥悲白发。玉轮碾香空翠寒，流光万里君合欢。大星渐低海色白，高斋翠影空团团。万卷芳心期厚地，憔悴秋香忍相弃。百年若使富贵羁，淮南小山归不归。
家有白鸡蓄之三年矣驯熟可爱谦之读书山中一日相过偶道庵僧所阙遂送谦之以遗之::宋代：方翥::羽仪洁白如自脩，风雨晦冥那失晓。沙头鸥鸟不驯熟，雪里鹭丝太孤皎。山寒夜半落叶深，闭门垂荑偎重衾。闻鸡而起竟何事，我老看书不入心。久无斗志形如木，世上痴儿能舍肉。白鸡之肉不可食，无劳断尾亦为福。山僧穷独老无妻，想见爱养如婴儿。得地羽毛愈应好，天年全得山中老。
吴雷州挽诗 其一::宋代：韩淲::睦信推潜德，饶封代有成。海康开郡绂，淮甸入廷评。进劄诚良遇，蠲输惜重征。诚斋廉茂荐，尤足动簪缨。
菩萨蛮（戏呈周介卿）::宋代：张元干::拍堤绿涨桃花水。画船稳泛东风里。丝雨湿苔钱。浅寒生禁烟。江山留不住。却载笙歌去。醉倚玉搔头。几曾知旅愁。
舟中对雨遣闷::明代：欧必元::维舟忽隔岁，淫雨苦经旬。远出非吾意，相逢何处人。鹡鸰常作伴，僮仆不能亲。归棹休言晚，花期尚及春。
题广胜寺::宋代：李曼::寺隐藏山腹，山高绝杳冥。浓岚春发黛，岑塔晓开屏。岭上云无著，松根茯有灵。访求忠武迹，不复见丹青。
五府驿代杨左丞留题二首 其二::元代：张昱::束发从戎十五年，战回平地血成川。英雄生世有如此，忠孝报君当慨然。俶扰弄兵俱赤子，中兴有道自皇天。猖狂暂假姑苏息，系颈终须拜马前。
光明崖::清代：赵熙::金刚台下绝飞鹰，一斧从天劈万层。崖半不知何路下，蚁行红叶两三僧。
赠熊易课::宋代：陈杰::宿雨初收水满村，断桥千事不相闻。隔篱试写流年影，手种山田熟几分。
寻旧::近代：俞律::书云镂雪记芳邻，别后江湖两袖尘。旧燕来寻深巷雨，小桃准约满堂春。忆狂草似鸟云泼，记远山经瘦笔皴。庶几芳菲庭院是，东风消息问何人。
秋日杂咏::宋代：陆游::久雨初睛喜欲迷，青鞋踏遍舍东西。忽然来到柳桥下，露湿蓼花红一溪。
和若水赋圃梅花三绝句::宋代：程公许::琼玉林中笑语亲，色香原不著根尘。淡烟疏雨静相对，聊藉诗篇管领春。
游隐静往反四首::宋代：陈造::梦觉篝灯噎噎明，碧鸡啼罢欲三更。定知山雨阵头恶，但怪瀑声雷样鸣。
寄余郡推鸿宾::明代：邵宝::东桥去后复文川，山长能邀又二年。过岭不携清献鹤，在庭应出惠通泉。半江月坐巾峰上，万古碑看阙里前。二月春风来旧客，还将美政向予传。
送曹巨源之南都::宋代：邹浩::高堂且置琴中操，骏马初驰陌上尘。无限清风与明月，一时分付属閒人。
钓台观新刻范文正碑::宋代：朱翌::日角曈曈上蔡阳，有星飞去避余光。东西怵迫谢新进，南北逍遥乐故乡。载刻庙碑求琰琬，一新祠宇照沧浪。使君着意敦风俗，更作高堂榜卒章。
忆与唐公游西湖::宋代：宋祁::荷花深处放舟行，棹触荷珠碎又成。莫道使君迷醉曲，分明认得采莲声。
飞云洞景十二首 其七 兰亭碧鉴::明代：卢龙云::漠漠烟光汎蕙兰，更开一鉴水云宽。山阴故事堪修褉，千载风流此并看。
送吴朗公给谏::明代：倪元璐::顶门一下是阳刚，七十谏书飞血光。政事堂堪名偃月，累臣意不在飞霜。遂精周易因羑里，欲祭皋陶奈范滂。的的君恩如海阔，将人几肉放归乡。
秋兴八首用杜子美韵 其八::近代：杨寿杓::昭回云汉亘天迤，海国秋成水满陂。旅兴鸥眠红蓼浦，骚情蝉抱白杨枝。十年作客风尘老，万里醉乡岁月移。诵得草堂书卷句，缘缨涕泪数行垂。
长相思 其二::清代：高旭::隔天涯。忆天涯。悄坐红窗数月华。蒙蒙障碧纱。柳丝斜。泪丝斜。惆怅江南不见花。瑶琴一曲赊。
东风第一枝::清代：沈岸登::密密装成，纤纤织就，闪光似泻秋水。分明一片冰纨，未烦露蚕眠起。兰膏背吐，爱几簇、铜盘花蕊。试倩他、遮住钿窗。宛在水晶帘底。疑贩取、鲛人宝市，更染却、宣和画史。谁教心苦良工，携来闹蛾灯肆。歌筵流盼，值得照、定场红罽。话匡山、九叠螺屏，应怪晚峰云腻。
二零零八年六月八晨北京亮马河观钓随书三首 其一::当代：卢青山::远远浮标间白红，老翁注目等痴童。二三杨柳垂波下，恰受桥南贴水风。
有客::宋代：于石::有客叩我门，动色谈公侯。权门热於火，富贵可力求。我性不谐俗，素拙生计谋。苟求未必得，徒为君子羞。拂衣起谢客，夷然卧林丘。
病后访梅九绝::宋代：刘克庄::一联半首致魁台，前有沂公后简斋。自是君诗无警策，梅花穷杀几人来。
万春院 其二::宋代：释怀琏::午斋香饭本盂耕，坐向孤庵思愈清。下目平原千万里，稻花风自掌中生。
烟霞洞四首 其四::元代：丘处机::海曲山河洞府低，蓬壶阆苑海东西。仙人玉女时游集，不许桃源过客迷。
佛祖峰山寺坐月::清代：黎士弘::错绣诸峰夜色安，烟光树气积高寒。苍茫星汉容人立，喧寂林峦共佛看。凉月有怀成独笑，清宵无累况登山。纸屏细坐幽如梦，何处幽香满一栏。
晚吟::清代：王至淳::散步平湖岸，烟波浩渺中。月明天在水，云断树浮空。吹笛惊山鹿，弹琴送渚鸿。时来坐幽阁，孤寂与谁同。
赠琴吟::清代：黄合初::我有空山侣，响雪与流泉。相随经一载，何处寻成连。君是河阳辞赋手，奇书满架无不有。况擅史笔称三长，文献徵搜志不朽。汉家陵庙武乡祠，《蜀志》遗文时见之。典章金石详考订，非君博雅其谁为。羽流何幸附骥尾，一脉薪传继遗轨。小草药物收笼中，下里之词惭众美。书成直欲驾前贤，蜀中快睹珍珠船。祠堂永作琅嬛笈，顿教纸贵钞流传。愧乏琼琚何以报，流泉好奏《高山操》。安雅堂中持赠君，君应对此欣然笑。芙蓉开处试一弹，行看花县赓同调。
再和见示绝句::宋代：李弥逊::一阶春雨两檐风，冷枕青灯睡未浓。欲断新篇无好语，喜君消息到黄龙。
饯宋承旨潜溪先生致仕归金华七首 其六::明代：孙蕡::妙誉芳声照简编，丹青不待绘凌烟。清朝礼乐词林出，史馆文章异域传。贝锦春明天竺国，虹光夜贯日南船。匡时已是吾儒事，赢得高参面壁禅。
李王夜宴行::金朝：杨奂::玉漏沈沈寒夜永，瑶阶月转梧桐影。重门深锁寂无人，醉倚银屏呼不醒。茜裙六幅拖朝霞，飞云髻稳盘双雅。一生偏得君王意，笑酬新宠弹琵琶。娇小不禁弦索滑，肠欲断时轻一抹。半遮粉面回春波，等閒忘却龙香拨。欢娱未毕北兵来，三十六宫如死灰。茅茨老死定谁问？纷纷哀乐长相催。
水母::现代：马一浮::逐浪随波不可寻，冥行怜尔是无心。沙边鸥鹭知何限，戴得双眸入水深。
送交代杨推官::宋代：赵抃::三载从军绩用成，代还京阙黯离情。亭长且作班荆饮，江迥愁闻唱棹声。前席去当回帝问，初筵今已号宾荣。交承参袂宜敦好，莫惜殷勤重报琼。
赋谢吴门刘晓光吟台赐和乞正::近代：叶云峰::芙蓉出水一枝枝，族望吴门贲锦诗。陶令赋归三径在，张衡咏罢四愁离。琴敲绿绮结新雨，书摹黄庭稽古思。馀韵辋川金玉振，温文尔雅世传知。
读曲歌::南北朝：南朝民歌::打杀长鸣鸡，弹去乌臼鸟。愿得连暝不复曙，一年都一晓。
哭从兄泰士 其六::明代：屈大均::儿女皆黄口，妻孥未白头。欲终乌鸟养，长抱稻粱愁。客死依知己，魂归得首丘。老亲匍匐往，险绝一孤舟。
无奈何 其二::宋代：徐积::无奈何兮无奈何，失之哀兮得之歌。巧拙其閒不容寸，得失相去能几何。
寄日新::宋代：周孚::楚水茫茫觌面难，燕鸿冉冉寄书还。自知荒泽谁为雨，却怪孤云未出山。
山中即事::明代：王恭::习静当幽处，闲扉隐翠微。林间闻鸟近，云际见人稀。曲洞留残雪，高岩挂落晖。遥知铜墨贵，不羡薜萝衣。
戴以德侍御行台清节卷 其一::明代：程敏政::绕舍森森玉万竿，不知曾历几人看。一经句曲仙郎手，便觉行台分外寒。
军次有作 其三::近代：张鳦生::胭脂乍褪还临镜，窄袖蛮靴俨画图。妆罢低声微笑问，阿侬可似木兰无。
和段仲衡谯楼新军额二首 其一::宋代：陈傅良::笔落元戎重，诗成坐客新。谯门双壮观，边将一团春。梦破盘行玉，名存瓮得银。衰迟亡补报，著意与民亲。
午睡听雨::宋代：楼钥::老年乐事莫如闲，午睡醒来梦已阑。枕上欠伸犹懒起，更听檐外雨珊珊。
木平饲龙亭次韵方巨山::宋代：熊与龢::耳见何如得眼闻，山根磅礴极初分。浮沤起灭自潭影，大地晴阴空岭云。何处老人来听讲，他年少府有移文。由来清调须吾辈。幸不山王愧五君。
百法庵次载叔韵 其八::宋代：韩淲::翠泼春窗山数重，回坡复岭更高丛。一声啼鸟破幽梦，抚槛露华清晓中。
因事::宋代：释德洪::太平无事僧，死时是今日。逢缘不借中，无间功不立。
赠适公上人::宋代：穆脩::喜得师消耗，从僧问不休。苦吟成白发，多病寄沧洲。道气閒尤胜，书锋晚更遒。相思二千里，阻别十三秋。六合劳生耳，休追万事不。云萝荒旧隐，知友落新丘。想叹欧生逝，应闻李氏忧。寻思祗如此，必竟欲何求。未即无言问，方期勿药瘳。终为嵩少约，筑室共夷犹。
水南寺诸君子饯予京行即席赋::明代：严嵩::莎岸松门溪寺幽，日高烟雾隐林丘。城居出郭应难数，旅适逢春可自由。青嶂白云晴入座，落英飞絮远随舟。谁能去国忘羁思，谩引离尊惜劝酬。
挽宋龙州先生::明代：张憬::慄慄北风劲，百草腓且僵。白日失中舍，惨澹寒无光。漫漫愁思多，激烈歌声长。浮云结重阴，俛仰内自伤。挥剑出长坂，我马玄以黄。川流移东溟，葵藿倾太阳。端居顾安适，谁能履周行。崔崔玉山冈，孤坟郁苍苍。猗猗蕙兰花，千古含芬芳。
宿妙果寺赠洪上人::宋代：赵汝燧::上人留我禅房宿，煮笋烹茶语夜阑。铁马鸣风山牖寂，木鱼敲雪晓廊寒。真筌但要此心悟，公案休将故纸钻。若道吾言没滋味，请师且去坐蒲团。
感事二事 其二::宋代：张嵲::投身螭魅域，宁免众鬼欺。黄昏风雨集，所向道路迷。一鬼在前啸，群鬼争和之。从以众妖鸟，纷披鸣树枝。训狐当傍叫，破獍随后啼。斯须哭土枭，次第嘷狐狸。睢盱恣陵傲，踸踔争新奇。变态遂百出，殽然当此时。胡为乃历兹，侧伫成𥈭眙。其始为股栗，惨悽粟生肌。惧以柔脆躯，遂为众鬼糜。其中稍自定，注视但嗟咨。其终乃释然，坚坐翻愉怡。鬼见不为动，技穷将罢归。人命固有常，此物终何为。迟留待明发，请与众鬼辞。
七峰诗序 朝阳峰::宋代：李纲::先得朝阳一段红，何年鸣凤集梧桐。归舟行到湾环处，知是沙溪第一峰。
示学人三十首 其三十::明代：释函可::子规啼不息，中情谅无极。鲜血流树枝，入地深一尺。去去复何云，月来山寂寂。
贵州::元代：范梈::离思久不惬，幽情晚旋添。天宜明月独，山与宿云兼。蛩语通支柱，蛛丝映卷帘。若无光霁在，何以破朱炎。
送张王叔孝曾二首::宋代：赵蕃::接壤渠阳郡，咸歌别驾贤。荐书曾列上，除日听争传。水疾山危处，风高木落边。栖栖怜倦客，渺渺送归船。
辞世述::明代：赵宜生::浮云归大壑，敛迹随风去。我生等浮云，亦与飘风遇。驰送山谷中，邈然不知处。云散风已息，澄秋廓天宇。庶云大化尽，讵为身后虑。
骊姬墓下作（夷吾、重耳墓，隔河相去十三里::唐代：岑参::骊姬北原上，闭骨已千秋。浍水日东注，恶名终不流。献公恣耽惑，视子如仇雠。此事成蔓草，我来逢古丘。蛾眉山月苦，蝉鬓野云愁。欲吊二公子，横汾无轻舟。
无题 其四::清代：许南英::缠腰有客号知几，官帑搜罗十万归。太息蓬门贫女命，为他人作嫁时衣！
和李少卿游北湖六首::宋代：李新::碧摇虹影桥横水，翠漏林光日薄山。本绝机心成野步，却惊鸥鹭不知还。
高邮城::明代：张弼::苍狼猳子厌柘衣，白驹亭户建牙旗。高邮城中困狐兔，简书忽下纵鲸鲵。鲸鲵南徙三江水，汨日滔天乱天纪。黄蔡叶摇风雨声，不知淮泗真帝起。真帝起，鲸鲵死，高邮城中花尔尔。
咏梅三十首 其十八 烟梅::元代：冯子振::谁家吹笛苦悲凉，断却佳人铁石肠。回首泪痕看不得，离情分付返魂香。
秋日东园闲居四首 其四::清代：李宪噩::本无家计累，容易作闲身。买药寄山客，写诗呈故人。微霜竹篱净，晓日石床新。园里菊花发，又堪招近邻。
叙州::宋代：杨元量::宗元永州志浯溪，几年烟草含凄迷。昌黎海门水半扉，至今诗句藏翠微。涪翁亦从天上归，自凿岚翠成岩栖。
临江仙 朝元观，请以词许之::元代：尹志平::自别都门人事少，心头不挂微尘。闲歌闲咏默颐神。有中皆妄想，无内却全真。取性逍遥云水客，无情淡泊闲人。随缘安乐绝疏亲。三阳将欲遍，五气自朝元。
腊里立春蜂蝶辈出::宋代：杨万里::嫩日催青出冻荄，小风吹白落疏梅。残冬未放春交割，早有黄蜂紫蝶来。
猎 其二::清代：弘历::奇花瑞草总含芬，少坐冈峦亦可欣。几树浓青几树赤，半峰晴霭半峰云。兽惊避箭驱丛夥，人语呼围隔嶂闻。倩浰鸿絧原有度，即兹深寓教三军。
挽叶昭齐甥女二首::明代：沈媛::柳絮因风淡远空，海棠照月雾香蒙。莫愁强字卢家妇，闭影梨花芳雪中。
圣人出::清代：戴亨::圣人出，泰阶平。麟凤来，川岳灵。万汇昌，百谷登。雨旸时，四海宁。朝廷肃，牧守明。蛮夷宾服，稽首殿庭。刑罚省，赋役轻。井里亲睦如弟兄。上有政，下有情。庶政熙，众情倾。风俗美，治功成。
送杨黄在北归::清代：方苞::吾衰驹隙短，君去塞云高。嘉会生难再，离心别后劳。风霜随客路，药饵仗儿曹。何日还三径，音书附羽毛。
公安渡江::宋代：范成大::食罢雨方作，起行泥已深。伴愁多楚些，吟病独吴音。莫怨马蹄滑，须愁蚕事侵。梅黄时节是，未可决晴阴。
贽左相宣国李公::明代：孙蕡::吾皇神武定山河，上相奇勋盖世多。周室兴王尊吕望，汉朝开国任萧何。形图麟阁威当仰，铭勒燕然耿不磨。胙土分茅延世赏，振振麟趾沐恩波。
咏史诗。易水::唐代：胡曾::一旦秦皇马角生，燕丹归北送荆卿。行人欲识无穷恨，听取东流易水声。
忆旧游 舟次吴淞，水天云漠，雪意满林，扣舷度此，旅怀黯然::清代：吴茝::认湖云冻雨，浦水搏冰，春意萧闲。一抹疏林远，趁寒潮夜发，又度重关。江梅几树纷照，诗思不禁寒。尽古柳鸦翻，平沙雁划，怅望山川。堪怜。念故国，只今宵酒醒，梦冷刀环。待谱湘娥怨，奈刺船人杳，易折冰弦。懊侬小海低按，谁共扣吴舷。恁寂寞蓬窗，清樽款曲行路难。
长兴哭子与归途即事有感 其四::明代：王世贞::碧练东来是霅川，银鱼紫蟹不论钱。从他风景长如画，割却浮家一段缘。
重别吉夫::明代：胡直::烂漫黄花日，难禁远别情。黔中希雁到，徼外剧猿鸣。绝巘扪天上，飞梁并鸟行。不因文教重，何自遣朝英。
洋山夜发::元代：黄溍::肃肃洋山暮，仓忙拜水神。吹嘘端有力，漂泊竟无津。黑夜鱼龙界，皇天蚁虱臣。生还如偶遂，敢惮历微辛。
浣溪沙::清代：朱彝尊::桑叶阴阴浅水湾，更无人处竹回环。飞来一片望夫山。劝客且留今日住，催归深悔那时还。断肠朝雨赋阳关。
小重山 予可自解＊霜脂粉也::宋代：王予可::宝榭帘钩卷月窗。缕衣金样褪，泛馀香。卿卿荣耀宠恩光。三竿日，颦翠楚山长。螺髻戛浮觞。凤奁尘莹恨，?＊霜。卖珠楼外串离肠。春残梦，今夜拟高唐。
同舍弟游柴阳::宋代：陈芾::柴阳高不极，旧是许仙家。古观开山麓，悬崖吐杏花。云飞笼晚树，鹤唳落残霞。且共探玄理，从他日欲斜。
题李处士幽居::唐代：温庭筠::水玉簪头白角巾，瑶琴寂历拂轻尘。浓阴似帐红薇晚，细雨如烟碧草春。隔竹见笼疑有鹤，卷帘看画静无人。南山自是忘年友，谷口徒称郑子真。
次韵和李殿院咏雪::宋代：魏野::瑞雪祥云见盛时，功轻苦雨谩霏霏。坠来虽作天花瘦，消去偏滋垅麦肥。太守登楼飘绣袂，幽人出户混麻衣。邻封愿得还如此，免说秦饥与晋饥。
风中的蒲公英::当代：张月宇::绒绒梦断绾韶华，身世飘零未有涯。今日情逃三面网，当时谁诩一枝花。东墙落月心相惑，南浦飞云眼望赊。风底勾留吹复起，茫茫何处是侬家。
题罗司训听潮轩::明代：郑瑛::席罢谈经思独清，更于静里听潮生。半将春水来天籁，尽入羊城作雨声。登阁观涛空有赋，临流洗耳亦虚名。何如醉卧沧洲上，万里琳琅一解酲。
病倦不能过谷帘、三峡，寄题::宋代：范成大::白龙青峡紫烟炉，山北山南只半涂。说与同来绿玉杖，他年终补卧游图。
夏日与妙现老堂二公晚步江皋露坐月下夜分乃::宋代：李弥逊::胡床兴不浅，未肯庾公贤。山意知为近，江声到寺前。夜凉新病后，月色正愁边。可惜江南梦，青灯照不眠。
山中相::清代：洪亮吉::华阳梦破生红尘，山中宰相作外臣。芒鞋寻山芝草竟，茯苓屡辱官家命。官家手敕来岩陬，先生不愿金笼头。同时亦有何处士，将须不得臣老子。
登郁孤台 其一::宋代：韦骧::区区倦翼傍旌旄，独上名台滞思逃。章水背流馀派合，崆山前隐独峰高。万家井落氛埃绝，千里喉襟气象豪。一见荆川胜侯印，况将佳趣慰尘劳。
谒泰伯庙::宋代：杨简::三以天下让，先圣谓至德。某也拜庙下，太息复太息。三辞不难知。泰伯无人识。
濠州七绝 其六 四望亭::宋代：苏轼::颓垣破础没柴荆，故老犹言短李亭。敢请使君重起废，落霞孤鹜换新铭。
感怀::清代：王之球::懒性从今惯，愁颜隔岁生。百年能有几，一事浑无成。望日怀君国，摊书忆父兄。记存金石语，谁悉此中情。
浣溪沙::宋代：晁端礼::阆苑瑶台指旧居。当年一念别仙都。庆门曾梦得明珠。赋畀已教尘累浅，修持更与俗缘疏。慧心从此悟真如。
登普贤阁观桄榔树留小诗::宋代：梅挚::壮年薄宦守西瓯，一瞬流光三十秋。今见桄榔两嘉树，恍如重到海边游。
摹唐寅折梅仕女图因用其韵::清代：弘历::群芳谱里冠春台，物得南枝几朵开。恰似寿阳初膳起，浑忘点额玉珠来。
送曹器远试临安二首::宋代：陈傅良::大有扛鼎力，小有挈瓶智。谁当顿八纮，举以掩众器。煌煌一百年，此道最宏被。虽跻三事尊，亦起一艺试。或云科目弊，此语复有味。
贺茅止生举第三子::明代：范景文::荀家才妙诞慈明，蹀躞云驹类所生。旧业留存铜雀研，赐袍剪作铁花绷。已知瑞国徵三索，但祝成人享太平。河朔恰逢消夏会，欢倾百斗故人情。
赠徐月道士::明代：张简::病骨癯然鹤一般，相陪夜坐万松间。乾坤清气皆归月，湖海高人半在山。吟苦心从天汉转，琴清身与岭云闲。杯茶预约中秋节，五老峰头说太还。
黄州赤壁怀古::当代：熊盛元::探幽来赤壁，隔雨望乌林。苏子踪犹在，周郎舰已沉。从知遏云气，不及遂初心。漠漠荒烟里，陶然酒自斟。
渔父·收却纶竿落照红::清代：纳兰性德::收却纶竿落照红，秋风宁为剪芙蓉。人淡淡，水蒙蒙，吹入芦花短笛中。
塘下::宋代：林千之::一片颓园生谷桑，惟馀小圃佔秋光。竹篱蔓引牵牛碧，野菜崇生苦藚黄。抱叶蝉瘖枯树冷，衔花鹿去古台荒。兴亡往往关天数，搔首踌躇对夕阳。
咏徐正字画青蝇::唐代：韦应物::误点能成物，迷真许一时。笔端来已久，座上去何迟。顾白曾无变，听鸡不复疑。讵劳才子赏，为入国人诗。
田家四事 穫::宋代：方一夔::凉风入衣襟，斜日照墟落。我稼将登场，筑杵声橐橐。宵征备寇盗，日行呀鼠雀。腰镰赴田间，是处竟秋穫。刈疾笑翁健，负重惭儿弱。山炊杂戎菽，野草配场藿。人生累衣食，计较一饷乐。已矣复何言，吾生老耕凿。
玉山李道会颜则求着福庆观记以黄谷二十六咏见示用韵以寄 其十::明代：郑真::坐阅文成却老方，石床阴覆紫云凉。仙山甲子须臾事，不管人间白昼长。
送姜君玉赴省试::宋代：刘宰::樽酒论文弱冠前，交情老去只依然。久荒三径无来客，细拨青灯话昔年。少日功名谁汗简，旧游江海半华颠。君行试问都门柳，几送银袍上九天。
归自萧氏园作::明代：高叔嗣::到来日已暮，归去恋柴门。空自山当舍，其如酒满尊。心知柳叶长，愁见桃花繁。立马一回首，令人思故园。
过显灵宫::明代：何景明::不到玄宫久，桃源更此行。行知瑶水近，坐望赤霄平。洞草秋先长，坛云昼自生。双双玉箫发，风引度仙城。
六言杂兴::宋代：陆游::瘦马羸僮道路，清泉白石山林。常得有衣换酒，不愁无法烧金。
叶西庐惠冬菊三绝::宋代：王柏::霜天无物不凋残，忽见青蕤羽葆攒。欲制颓龄须耐冷，一阳定有落英餐。
句::宋代：宋白::春风麦陇连蛮芊，细雨梨花问海棠。
再叠得七首 其七::明代：陆深::看花每枉故人车，花亦迎人带露华。是处倚阑怜夜月，几回携酒泛春霞。银瓶手插新添水，玉树情亲细碾沙。欲寄报章重阁笔，墨痕翻惜茧光瑕。
送壶公兄之循州::明代：欧芬::垂杨芳草竞菁葱，溪阁离尊日照红。人向侯蠃虚左席，客从鲍靓挹仙风。乘潮怅望随飞鹢，访胜如何托画熊。翘首层峦三百六，相思多在铁桥东。
寿黄玉田::明代：林熙春::龙门际会幸攀龙，况复桑蓬并挂弓。让我初秋宁谓弟，多君五日敢言兄。薇垣雅负东山望，枫陛常悬洛社风。数载萍分今始合，何妨尊酒醉花丛。
偶侍郡侯游群玉浪吟二绝聊记岁月时淳佑乙巳::宋代：赵与泳::玲珑奇石绕林间，屈曲高低未易攀。非斧非斤谁运巧，偏来琢就此蓬山。
孤梅::明代：周是修::草绿缛兮以争茂，木葱茏兮以可悦。胡不与之同时以敷荣兮，而俟彼之色变而叶脱。岂不畏夫风霜，而有契夫雪月。于是以见尔之高洁，吁嗟乎尔之高洁。
御殿瓦::宋代：汪应辰::曲曲湾湾散复收，覆如冈陇仰如沟。能教有漏成无漏，解使邪流入正流。凤侣双双朝殿角，鸳行对对滴檐头。时人莫道身骸小，盖得君王万万秋。
金陵道中::明代：张羽::孤舟晓出古关西，江树萧疏绕坏堤。七里冈前寒雪霁，三茅峰顶暮云齐。酒家寂寞人稀醉，车马纵横客易迷。迢递渐看宫阙近，月鸣时听夜乌啼。
沙际焘号称神童::近代：沙曾达::读书成诵志无忘，年少神童誉早扬。言行端方能不苟，居恒孝弟重纲常。
丁巳上元日放三雉::唐代：薛能::婴网虽皆困，褰笼喜共归。无心期尔报，相见莫惊飞。
座主赠司徒侍中宣献公挽词五首 其一::宋代：胡宿::天下中庸德，人伦正始风。立朝周鼎重，当代禹门崇。注意深黄阁，收神杳碧崧。苍生终古恨，尺璧在丘中。
哭从兄弟铁峰八首 其二::明代：苏葵::夜闲历记对床言，不信云亡若尚存。兰蕙旧时环堵室，棠梨明日殡宫门。浮生已了真成了，窀穸无闻不用闻。诸弟想应能干蛊，莫将遗事扰英魂。
游仙诗三首 其一::明代：沈鍊::乾坤真鼎气，日月自炉锤。一得调元手，千秋正气绥。褊心亏旷达，小智骋雕追。谁识真仙道，天然理自随。
为剑为豪曹吴钩非宝刀鸣匣欲剸犀流星利吹毛尝闻武库灾穿壁径飞去勃勃芒砀云赤帝何由遇 其一::元代：陈谟::为金为紫磨，太白无颜色。不归董卓坞，肯近王济埒。丹砂安可化，水银安可成。淮南枕中术，举世高其名。
春雨不已甚忧蚕麦二首::宋代：方回::提篮彩叶雨淋淋，蚕妇无言恨自深。绮陌惜花小儿女，愁眉相似不同心。
将去岑溪，留别同乡流人艾归::清代：李宪噩::知从北州遣，几载作流人。蛮内语偏识，天涯情自亲。离乡无贵贱，共客识酸辛。莫羡扬帆去，依然粤水滨。
喜迁莺·江亭年暮::宋代：吴文英::江亭年暮。趁飞雁、又听，数声柔橹。蓝尾杯单，胶牙饧澹，重省旧时羁旅。雪舞野梅篱落，寒拥渔家门户。晚风峭，作初番花讯，春还知否。何处。围艳冶、红烛画堂，博簺良宵午。谁念行人，愁先芳草，轻送年华如羽。自剔短檠不睡，空索彩桃新句。便归好，料鹅黄，已染西池千缕。
送萨佥宪至岩头渡::元代：范梈::石头渡口风烟古，洗盏开樽对浅沙。却唤掾曹无觅处，移船幽寺看黄花。
胡菊泉惠我丈菊走笔谢荅四首 其三::明代：边贡::一枝分取到山家，月映疏篱水映花。欲把赠梅诗赠菊，暗香浮动影横斜。
寒食::唐代：沈佺期::普天皆灭焰，匝地尽藏烟。不知何处火，来就客心然。
渡扬子江和黄树斋少司寇原韵::清代：雷以諴::一镜波涵两点山，几番新涨浣孱颜。人行短笛渔歌里，春在垂杨暮霭间。落日犹怜飞鸟倦，疏钟惟报老僧间。南风傥得催归棹，第一泉甘饱酌还。
初食鸡头有感::宋代：欧阳修::六月京师暑雨多，夜夜南风吹芡嘴。凝祥池锁会灵园，仆射荒陂安可拟。争先园客采新苞，剖蚌得珠从海底。都城百物贵新鲜，厥价难酬与珠比。金盘磊落何所荐，滑台拨醅如玉醴。自◇窃食万钱厨，满口飘浮嗟病齿。却思年少在江湖，野艇高歌菱荇里。香新味全手自摘，玉洁沙磨软还美。不瓢固不羡五鼎，万事适情为可喜。何时遂买颍东田，归去结茅临野水。
补乐歌十首。五茎::唐代：元结::（《五茎》，颛顼氏之乐歌也，其义盖称颛顼得五德之根茎。凡一章，章八句）植植万物兮，滔滔根茎；五德涵柔兮，沨沨而生。其生如何兮秞秞，天下皆自我君兮化成。
辞剑图::明代：杨荣::楚人购亡命，伍生亟奔吴。苍黄及江涘，欲渡乏䑳𦩞。江流漫浩浩，千里岂易逾。形势转危迫，恻恻重踌蹰。渔父识其情，毋乃为子胥。拿舟以济之，仓忙有追逋。开樊纵羁禽，汲水活涸鱼。急难古所然，矧彼非凡夫。悠然遂安涉，出险登夷涂。感佩意气厚，报赠良难图。聊解百金剑，以谢重生躯。所志哀公子，圭爵吾奚需。殷勤辞弗受，临分立斯须。愿言慎自保，毋使他人狙。高风邈千载，俛仰隘八区。抚卷怀其人，伊岂寻常徒。
凤栖梧/蝶恋花::宋代：高观国::云唤阴来鸠唤雨。谢了江梅，可踏江头路。拼却一番花信阻。不成日日春寒去。见说东风桃叶渡。岸隔青山，依旧修眉妩。归雁不如筝上柱。一行常见相思苦。
观沼气发电有感::当代：刘斯奋::江湖浪迹任消磨，一旦逢春意气多。愿化明珠三万斛，直教流影乱星河。
和罗善先游武夷::元代：唐桂芳::乘鸾远访洞庭君，瑞气凝成五色云。落尽碧桃春似水，紫箫声里立斜曛。
赠薛剑公::明代：陈子升::东城倦昔尘，西山憺今雾。扬镳非爽术，戢翼有恒处。与子两世籍，爰得平生遇。挟荚悯亡羊，析薪从所务。妍思茂春华，贞心烱秋素。神理掇隋卞，太音锵咸頀。方执黄牛革，言终射雉誉。声微群喙张，浸广颓波赴。佳恶虽自知，方圆匪独顾。申章对妙匠，兰言在无斁。
中秋无月::宋代：范成大::一生露下风前客，两岁愁边病里身。姑置阴晴圆缺事，药寮灯火正相亲。
送人赴举::宋代：黄少师女::春国报罢已三年，又向西风趁著鞭。屡鼓莫嫌非作气，一鸣当自卜冲天。贾生少奋终何遇，马援才高老益坚。大抵功名无早晚，平津今见起淄川。
西湖::宋代：史弥忠::碧波青嶂对红楼，千古西湖乐未休。试把腰缠卖春色，不知世上有扬州。
兴化湄州岛祠天妃还::元代：贡师泰::夜宿吴山上，朝行莆海东。地偏元少雪，天阔自多风。不见波涛险，宁知造化功。百年神女庙，长护海霞红。
送赵鼎臣赴召二首::宋代：李曾伯::几载江湖负隽声，秋风千里起弓旌。石渠喜得今刘向，宣室应知旧贾生。台阁致身将贵显，朝廷论事且和平。更须记取申公语，不在多言在力行。
次韵和吴侍郎录梦英书::宋代：宋庠::何年留妙蹟，真赏日云疏。不遇临池鉴，谁收坏壁书。
阻雨新店有怀仁夫::明代：李舜臣::宿雨淹归骑，终朝在远岑。阁中山木落，门外海云深。无复为吾适，况当怀所钦。应怜洋水上，何处托孤吟。
林下::宋代：韩淲::林下寂无事，坐对春风晚。杜鹃啼一声，花落水流远。琴书送日月，胡能计行遁。自是得栖迟，奚敢事偃蹇。
新拟北郭园八景 其五 小山丛竹::清代：郑用锡::有山兼有竹，宜夏亦宜秋。绝似筼筜谷，新封千户侯。
柳词::明代：止庵法师::莫折东风杨柳枝，枝间叶叶是愁眉。游人不省愁何事，曾向东风笛里吹。
儗赠人::明代：林光::骢马如龙锦覆鞍，路当西蜀岂辞难。令严却任霜加雪，机活应如珠走盘。寇盗从来多险阻，流亡多为逼饥寒。军门直笔功须纪，莫遣之推远挂冠。
寒食日怀寄友人::唐代：齐己::万井追寒食，闲扉独不开。梨花应折尽，柳絮自飞来。梦觉怀仙岛，吟行绕砌苔。浮生已悟了，时节任相催。
石藏玉赞::宋代：陈著::天下之宝，惟玉为最。然不受触，触之则碎。如何如何，可全其粹。亦曰珍藏，光华自贲。
王孙图二首 其一 挟弹::明代：孙蕡::谁拈金弹倚青骢，鞍面开元结束同。好似华清二三月，绿阴笼仗入离宫。
清明日赐宴琼林苑奉酬宫使太师相公 其三::宋代：王安礼::月墀绣屐想无踪，庭户新凉绿簟空。寄语金泥旧裙衩，莫教放尽石榴红。
辞再主清凉偈::宋代：释智朋::相烦专使入烟霞，灰冷无汤不点茶。寄语甬东贤太守，难教枯木再生花。
浣溪沙 送王子勉都运关中::元代：王恽::蓟北分携已六年。 秋风淇上又离筵。一尊情话重留连。内史调兵惟汉相， 春潭通漕笑韦坚。岳云抛翠上吟鞭。
酬云卧白鸡::宋代：释居简::冠染丹砂雪剪翎，不因风雨废常鸣。有时失度无人醒，只有刘琨与祖生。
临江仙 其三 和成都王漕巽泽::宋代：丘崇::飞舄朝天云作路。长安近、更无程数。梧竹当年，丝纶弈世，咫尺凤池平渡。青眼相逢何太暮。眉黄透、却愁君去。官事无多，丰年有暇，莫负赏心佳处。
从始平公城西大阅::宋代：司马光::沧溟浴日照春台，组练浼玉炸药开。汾水腾凌金鼓震，西山宛转旆旌回。逍遥静散晴空雨，叱咤横飞迥舒雷。坐镇四夷真汉相，武侯空复道英才。
春日泛舟四首 其三::明代：邓云霄::洗耳疑仇俗，怀沙怅独清。岂知簪绂内，不异薜萝情。舒啸沧浪晓，观空水月明。乘流无住著，自在玉壶行。
饮马长城窟::宋代：吴龙翰::汉兵北伐时，饮马长城窟。此城何以高，中填战夫骨。此池何以深，战血化为洫。秋风吹水腥，马闻亦辟易。马渴可奈何，要马载金戈。长安有游冶，走马燕支坡。
送从上人驰书至京西::宋代：释正觉::衲帔蒙头自照人，月明堂上转机轮。肯传千里鹡鴒语，要作十分棠棣春。雪岭同风当日事，石头束篾旧时麟。家林归卧长连稳，满眼清光不见身。
城南杂咏二十首 山斋::宋代：张栻::叠石小峥嵘，修篁高下生。地偏人迹罕，古井辘轳鸣。
江北纪行十六绝 其四 升中寺::明代：张吉::山僧貌古袖翩翩，犹记高宗驻跸年。败壁朔风应掩耳，几车冤鬼泣江天。
白头吟 其二::清代：戴亨::兰香发芳春，春归香欲歇。佳期久已悭，独立庭前月。
题运使卢同年抱孙 其十一 观海图::清代：戴亨::中庭悬沧溟，云涛翻栋宇。据厓者为谁，浩落须眉古。仰看蜃市变，俯视蛟螭舞。隐显虚无间，三山若可睹。惝恍群灵来，杂遝偕风雨。此际一乘槎，大药应相许。望望驰心魂，飘然若空举。
迓漕台感书::宋代：强至::郡县齐瞻使者麾，马蹄行处是霜威。前驱宁免为负弩，高谢未能图拂衣。顾己自知吾道在，折腰甘被俗人议。古来策足皆贫贱，伊起耕夫吕钓矶。
和梅国韵::明代：王尚綗::颍谷已非梅国意，考槃何地渺烟萝。不愁薇蕨归来晚，海畔风高暮雨多。
寄题心远楼::元代：唐桂芳::见说杨家新缔搆，数重茅屋出林标。情怀不是乖时世，踪迹多应避俗嚣。云尽天边山拥市，雪残溪上水平桥。折腰懒似陶彭泽，酒熟松花香满瓢。
杂感和集归来辞 其二::明代：李之世::戒楫拟浮海，巾车命仆夫。鸟还知倦翮，马老谢长途。强出官无效，思归园欲芜。独行何踽踽，背负一青壶。
留蓝溪驿::宋代：罗时用::寂寥孤馆白日静，酣睡有魔那得降。扣户故人风动竹，齕萁羸马浪翻江。飞残蝙蝠灯留壁，啼尽栖鸦日到窗。堪笑浪游成住此，一秋赢得鬓丝霜。
除夕二首 其二 春联::当代：陈振家::名对虽佳嫌拾牙，春联磨琢喜单家。贴将示客须新雅，搜索诗肠无使瑕。
月下笛 寄李武曾::清代：龚翔麟::长水村遥，南湖南畔，燕梢曾播。访秋锦、但见筼扉冷枫锁。主人凤邸浮骖去，算分得、燃藜夜火。又谁知依旧，芳兰未解，芰衣尘涴。无那。且高卧。判钓雨锄云，这番真个。呼来妓舸。便教并载容我。往还越角吴根路，莫远了、横山半逻。更约尔、耒边人，一笛渔歌共和。
见雁::宋代：薛朋龟::寒衣九月授他乡，遂见征鸿序一行。秋色未深先避雪，边声忽到又随霜。曾愁天路罹矰缴，只想中原食稻粱。汉使不归书不系，至今塞有客沾裳。
山中寄诸弟妹::唐代：王维::山中多法侣，禅诵自为群。城郭遥相望，唯应见白云。
酒间赠何翰林良俊::明代：王世贞::昨遇何翰林，宛如李供奉。离披宫锦袍，错落琉璃瓮。自言长干娇小娃，纤弯玉窄乾红靴。袖携此物行客酒，欲客齿颊生莲花。却谓龌龊子，但饮莫相诧。令我身后名，令我作仆射。不如且共此一杯，人生有情良快哉。诸君倘过长干里，双蛾扫尽黄金堆。
泊武城::明代：吴与弼::长年捩柁棹讴停，淡月疏星泊武城。若使九原人可作，弦歌声里拜先生。
邛杖次韵::宋代：洪咨夔::槎使携归饷老人，高棱疏节屈中伸。拨开豺虎凭陵气，摄取蛟龙变化身。访洗头盆还喜健，伴行脚笠未嫌贫。一般仙骨清如鹤，倚看沧溟解起尘。
徐梅所知司席上以榴花命题分得万字::明代：林弼::栾巴饮酒空中噀，屏翳疾驱回禄遁。火鸟无数西南飞，化作榴花赤光喷。南风五月庭院凉，满地云阴覆烟蔓。眼明见此珊瑚枝，犹信群芳未荒顿。猩红绡巾晓初蹙，血色罗裙春未褪。芙蓉开迟不复怨，海棠香减宁无恨。谩怜地僻车马稀，空叹春归蜂蝶困。人生有花且对酒，一举金觞须百劝。移根当得乘槎骞，作诗喜有梅花逊。君看上苑芳菲时，红紫东风自千万。
题桃花十二红图::元代：华幼武::枝上栖禽五色毛，睡酣花气日初高。江南一觉繁华梦，满地荆榛叫百劳。
南归::唐代：张籍::促促念道路，四支不常宁。行车未及家，天外非尽程。骨肉待我欢，乡里望我荣。岂知东与西，憔悴竟无成。人言苦夜长，穷者不念明。惧离其寝寐，百忧伤性灵。世道多险薄，相劝毕中诚。远游无知音，不如商贾行。达人有常志，愚夫劳所营。旧山行去远，言归乐此生。
和梅花百咏诗 其六十九 廨舍梅::明代：王夫之::被拥黄紬晓睡醺，蜃窗晴送暗香闻。故山春色今何许，空署当轩五朵云。
秋夕偶成小儿失解聊以慰之::明代：陈献章::崔颢赋诗黄鹤楼，白云黄鹤两悠悠。江山供眼不知老，风月满蓑还是秋。三试吾儿虽失解，一花司马未簪头。何人久抱遗珠恨，黑觜抽成白觜抽。
鹊踏枝 甲辰七夕寄马湛丈山居::近代：龙榆生::暑气今年来忒狠。禁惯炎凉，懒问秋期近。剸席未惊人瘦损。只愁黄叶飞成阵。楼外轻雷闻隐隐。道阻银潢，谁为传芳信。一抹霞光风骤紧。松篁写韵歌无闷。
奉和君俞以子华古德颂见示::宋代：韩维::百尺竿头进步人，随缘偶物莫非真。君看日用如何讨，即此空身是法身。
送浃上座如馀杭刻慈觉老人语录五首 其一::宋代：饶节::扬子江头水拍天，导师曾此应机缘。浑金璞玉公收拾，付与知音万古传。
忆先母::元代：叶颙::忆别慈颜后，年华逝水流。萱堂犹一日，松墓竟千秋。诲育恩无尽，生成德靡酬。白云空入望，清泪湿衣裘。
金缕曲 金陵旅中初度::清代：薛斑::岁俭依人住。猛伤心、他乡他席，又逢初度。荏苒韶华过四九，受尽虚名耽误。尽流落、酒旗戏鼓。潦倒半生饥欲死，羡侏儒、饱饭教臣妒。仰天笑，冠缨污。当年壮志闻难舞。占骚坛、从横捭阖，齐名韦扈。十载销亡精力倦，羞说雕龙绣虎。空踯躅、天涯歧路。旅馆三更惊雁叫，对孤灯、谙遍凄凉苦。悲老大，泪如注。
秋晚同德久湖寺晚望::宋代：韩淲::云薄湖山入暮天，近看容淡远苍然。秋生旷暮时藏日，野外荒寒更起烟。柳下不知多少屋，苇间惟听往来船。今年情味诗全减，只合灵虚唤水仙。
閒居忆昔年游西蜀::明代：陈堂::蜀道崚嶒险，苍茫半碧天。猿声长不断，雁字杳难传。百丈牵舆上，千盘绝壁悬。黄昏投宿处，孤枕伴啼鹃。
往时予有湖湘之游同年黄东发提举以清江楮衾赠别藏之四年矣山房夜寒覆之甚佳乱后不知东发避地何处作此拟寄::宋代：舒岳祥::我昔向湘潭，故人贻我别。珍于锦鲸赠，未数绨袍脱。温如阳春曦，白似腊天雪。香收禅榻云，光映书斋月。政尔独眠佳，毋使恶卧裂。阴寒不内侵，和气无外泄。自从离乱来，袍缊罄攘夺。惟此寄僧房，与书俱不灭。我本生蠹鱼，自爱纸中穴。宛如蚕作茧，蛾吐眉眼出。夜来初肃霜，子美衾如铁。忽忆此青毡，覆我俭且洁。中有布衾铭，此铭无冷热。
苑里年节竹枝词 其九::清代：蔡见先::虎头山畔听潮前，此日风高又一年。遍语插萸诸弟辈，题糕莫负菊花天。
题胡子山林檎坡::宋代：白玉蟾::洞滨踢碎金葫芦，夜半姮娥下蘂珠。但见满天尽角角，不知春去鬼揶揄。
与谢祐::明代：陈献章::易生忽与谢生来，小雨初晴到玉台。笑我十年皋席在，为君今日荜门开。古来委吏非忘鲁，世外高人亦姓回。满眼示人人不识，更从何处话根荄。
舟次白泖塘遇雪至梅里闻省城克捷时癸亥冬十月廿五日也::清代：吴茝::白泖扬帆驶急流，荻花枫叶渺沧洲。江潮夜走重关怒，吴榜朝喧估客愁。落日冻云迷泽国，朔风吹雪上征裘。羽书一月传三捷，喜说将军入蔡州。
赠方干先生::唐代：翁洮::由来箕踞任天真，别有诗名出世尘。不爱春宫分桂树，欲教天子枉蒲轮。城头鼙鼓三声晓，岛外湖山一簇春。独向若耶溪上住，谁知不是钓鳌人。
藏六庵::宋代：李邴::莫言藏六便忘筌，一六俱非是本然。枯木有人能采菌，白牛无地可施牵。
粥裘行::清代：汤礼祥::朝解衣，暮解衣，三朝三暮复何有，但见眼前飒飒西风吹。西风吹，骨欲折，葛帔练裙踏冰雪。翁将何计回阳春，粥裘不顾妻孥瞋。黄县大布任携取，直视众身同一身。我对粥裘翁，重忆披裘客。千金买裘都不惜，欲赠歌童五陵陌。道旁冷眼空叹呼，白公大裘今已无。呜呼！白公大裘今岂无，愿君此心终不渝。
送刘尹赴徵::明代：李梦阳::恋别当炎暑，淹留到夕晖。徵书昨日下，循吏古人稀。风树凉移席，庭萱晚就衣。明朝五云里，争看两凫飞。
辛卯岁年五十须鬓有变白者 其二::明代：韩雍::忧劳万状与谁论，一点丹心祗自扪。白尽鬓毛何足惜，只惭衰朽未酬恩。
上巳后三夕作::近代：汪石青::满眼干戈斗楚秦，诗书何物崇天民。悲欢离合双陈迹，权利牺牲两比邻。一线春纫风雨夕，诸天龙扰醉醒人。不堪西向长安笑，如此风波佛倦津。
思政堂东轩偶题::宋代：陆游::羁愁酒病两无聊，小篆吹香已半消。唤起十年闽岭梦，赬桐花畔见红蕉。
寄溧阳陈朋元明府，约秋末过之::宋代：范成大::海内交情两断金，一官分袂阻登临。书来恰值看云眼，梦往谁知共月心。道义只今无捷径，溪山依旧有清音。西风满棹蒲帆饱，秉烛相寻语夜深。
杜无逸留别次韵三首::宋代：傅察::一官塞北似飘蓬，邂逅威严霁弱翁。他日若陪林下客，亦能把钓等秋风。
虞美人::清代：郑骞::曈曈旭日山光紫。风暖波纹细。临风小立意踟蹰。又是一年春色满平湖。海棠花落深深院。静里看双燕。人间万事总堪惊。生怕旧时天气旧心情。
送季元衡教授赴调::宋代：洪适::三年淹讲席，斗酒动离情。此去登台省，诸公熟姓名。骅骝看地绝，鸾凤为时鸣。春日西湖上，烦君一寄声。
徐少卿挽词::宋代：戴栩::忽作严州梦，难随上雍班。行藏天分巧，夷险世机閒。瘴酒云生绿，铭旌露湿斑。保昌钟梵晓，依旧是家山。
归途叹::宋代：高登::孙吴摅将略，申甫翰王家。腐儒要底用，归种东陵瓜。
次韵管尉见赠::宋代：韩淲::相逢一笑浙江滨，朝市谁云喜脱身。指点乡关有滋味，诗来尤足洗缁尘。
和刘后村梅花百咏::宋代：方蒙仲::倚树静年成入定，巡檐对语似谈空。是花是雪都休问，但觉清香满袖风。
赤松即景::宋代：王柏::平生百虑懒，尚有丘壑心。佳哉二三友，歃盟同幽寻。壮怀豁虚旷，玄宫穷邃深。时方酿薄暑，万绿张云岑。新篁凝粉翠，日影筛碎金。瘦筇扶野步，羽扇摇清吟。潄齿掬清泚，雪瀑开风襟。脱巾挂琪树，露顶涵重阴。山禽自在语，山醪随意斟。物外转栖碧，石险苍苔侵。路穷不可去，半山闻语音。山路未为险，世路万{上山下欹}嵚。阿时侣麋鹿，结茅入深林。
春日::宋代：陆游::桃花轻薄柳花狂，蛱蝶翩翩燕子忙。惟有龟堂无一事，闭门白日不胜长。
贻赠吕姬二首 其二::明代：黎遂球::寒梅看似面，初见在中林。百计但留盻，千金难买心。綵云情梦住，红玉泪痕深。莫忘歌来处，蕉屏成绿阴。
送三八弟归九江::宋代：王遂::弟从寻阳来，四阅槐庭夏。谨重子所优，淑艾吾犹寡。拜官京洛裹，归思康庐下。学力要日新，圣言当具写。
清明和欧阳山立二首::元代：刘诜::江南二月三月，野水一村两村。花落人家寒食，燕归山馆黄昏。
江中山影与诸子分赋::明代：释今无::日落轻帆对岸收，空山到插入寒流。人无冷眼看难见，水有微风影更浮。终古鸿濛忘远近，一般青翠历春秋。蛟龙乘月吹珠起，髣髴身疑在上头。
湍水岩祷雨诗::宋代：杨简::湍水龙潭古迹遗，不因老叟有谁知。乡人祷雨无灵日，云魃常羊尚在时。说与县家诚且信，去后潭所宿为期。回头甘泽苏枯槁，插种工夫未是迟。
同子乔栖霞寺待月作::清代：李秉礼::钟鱼寂无响，凉秋在高树。濛濛烟未收，稍稍月初吐。林峦互明晦，阶除已流素。既惬平生欢，复兹清景遇。幽赏殊未已，芒履沾微露。谁为后来者，还当识此趣。
浪淘沙 题明人画渔舟图::近代：邓潜::烟雨一蓑轻。饱饭鱼羹。纶竿不钓世閒名。学得元真新曲子，唱与鸥听。题画是前清。画是前明。鲈乡一例醉兼醒。倘为煎茶来竹里，消受樵青。
和范待制秋兴三首 其一::宋代：陆游::策策桐飘已半空，啼螀渐觉近房栊。一生不作牛衣泣，万事从渠马耳风。名姓已甘黄纸外，光阴全付绿尊中。门前剥啄谁相觅，贺我今年号放翁。
答文定上人 其一::明代：陈献章::千金帖子忽飞驰，洗手开缄只汗颐。前代昌黎今我是，恍然海上记留衣。
上白帝城（公孙述僭位于此，自称白帝）::唐代：杜甫::城峻随天壁，楼高更女墙。江流思夏后，风至忆襄王。老去闻悲角，人扶报夕阳。公孙初恃险，跃马意何长。
酬乐天寄蕲州簟::唐代：元稹::蕲簟未经春，君先拭翠筠。知为热时物，预与瘴中人。碾玉连心润，编牙小片珍。霜凝青汗简，冰透碧游鳞。水魄轻涵黛，琉璃薄带尘。梦成伤冷滑，惊卧老龙身。
双凤行寿李裕之秀才父母::明代：倪岳::金乌刷羽扶桑晓，蜃阁龙楼海天杳。眼中指点望蓬莱，波心一点青山小。蓬莱寿翁须发苍，霞裾独速摇璚珰。手持云笈控朱鹤，来访李耳长生堂。为言仙李蟠根久，丹实轮囷大于斗。上有高巢双凤凰，相对如宾复如友。老雄文采光陆离，朝阳哕哕呼其雌。并饮瑶池饱玉液，联步瑶阶餐玉芝。莫道春流绿如剪，已见蓬莱水清浅。莫道蟠桃几度花，不把繁华挂双眼。閒来共憩丹山梧，梦游圆峤仍方壶。逍遥忘却老将至，慰意更有二灵雏。大雏已负冲霄志，览德将为太平瑞。小雏羽翼亦已成，相逐相随阅清世。寿翁语罢呼曲生，冰弦醉弄南薰声。夜凉如洗不知暑，宝婺正映弧南明。忽传翁姥佳期共，泥椷拟致长生颂。仙軿望尽鹤飞遥，聊向尊前咏双凤。
偕苏步青教授登湖天一碧楼即兴::当代：金鉴才::荷风桂雨太匆忙，一览湖天画卷长。景物宜人今又是，波光漾溢照秋霜。
水调歌头::宋代：牟巘::福者百顺之名，若时并锡。天地其寿，宗祐之休。敬陈乐府之词，仰D335宫之祝叔父茅封贵，先帝棣华亲。平生为善最乐，夙德宛天人。玉叶金枝方茂，瑶沼丹壶如画，光景镇长新。五福一曰寿，万象总皆春。正秋分，记初度，绂缠麟。传宣来自绛阙，瑞采蔚轮囷。乐有钧天九奏，尊有仙家九酝，翠釜紫驼珍。笑把南山指，还以祝严宸。
宿横山::宋代：赵汝燧::颇厌东征道路长，回头十日离乡邦。扫愁酌酒虽云独，照影挑灯却暂双。打并馀花风动地，迁延残夜月留窗。店鸡已唱催人起，更听疏钟隔水撞。
同李吏部伏日口号，呈元庶子、路中丞::唐代：包佶::火炎逢六月，金伏过三庚。几度衣裳汗，谁家枕簟清。颁冰无下位，裁扇有高名。吏部还开瓮，殷勤二客情。
芜湖晚望::清代：丁佩玉::江燕撩人至，双飞似旧知。如何春去日，不是客归时。水逐船头转，云随帆脚低。短吟浑未尽，怅望复迟迟。
送魏尚书赴镇州行营::唐代：张祜::河塞日骎骎，恩雠报尽深。伍员忠是节，陆绩孝为心。坐激书生愤，行歌壮士吟。惭非燕地客，不得受黄金。
题宗原常医卷::元代：王祎::传家自有回銮疏，择术深攻素问篇。莫道史迁今日少，仓公同传待他年。
清水寺访大西上人::现代：老舍::寿艳樱花秋艳枫，夏初嫩绿间深红。高僧九十声如罄，日饮清泉伴古松。
夜四鼓睡觉起行檐间观新作南篱::宋代：陆游::星斗阑干天宇清，起披短褐绕廊行。叶声飒飒飞霜重，篱影疏疏落月明。沙冷断鸿投别浦，风高残漏下孤城。衰迟自笑情犹在，一首新诗取次成。
后圃::宋代：楼钥::春雨才晴气已和，暖风吹动百花窠。绝怜玉屑如吾发，绿者全稀白者多。
立秋后三日雨中泛湖::清代：梁启心::濛濛湿翠满重湖，一棹中流乍有无。凉意十分归枕簟，秋声几点到菰芦。水花带雨弄姿态，风柳牵船成画图。我与鸥盟幸无负，笑他堀堁羡莼鲈。
题张果栖隐处::清代：刘星轸::我爱消灾崖，此中有佳处。桥涉嘉陵江，逶迤纵云步。中有一径通，盘折无层数。秀石悬空崖，幽窈多清趣。凭栏远望间，意迷入山路。惟见清冥合，山川起烟雾。传云张果仙，栖此发神悟。长啸惟幽人，白云自来去。
水龙吟·天边缥缈奇峰::当代：梁羽生::天边缥缈奇峰，曾是我旧时家处。拂袖去来，软尘初踏，石门西住。短锄栽花，长诗佐酒，几回凝伫。惯裂笛吹云，高歌散雾，振衣上，千严树。莫学新声后主，恐词仙笑侬何苦。摘斗移星，惊沙落月，辟开云路。蓬岛旧游，员峤新境，从头飞渡。
虞美人 其一::清代：樊增祥::花枝一束妆台镜。晓月纱窗映。柳疏萝密曲栏东。屧响玉阶秋晕小棠红。烟沈水榭花纱旧。悄悄牵罗袖。许卿灯背作家书。字密错看郎缀一帘珠。
九日龙华阁寄永叔::宋代：刘敞::黄花欲落晓霜浓，极目秦川一望中。节物还如去年好，欢游不与故人同。接䍦自恣风前落，羽檄宁妨席上通。还畏简书归未得，寄诗黄阁付征鸿。
大寒吟::宋代：邵雍::旧雪未及消，新雪又拥户。阶前冻银床，檐头冰钟乳。清日无光辉，烈风正号怒。人口各有舌，言语不能吐。
送汀州元使君::明代：陈䞇::暂离天仗君休惜，共贺专城是显官。身佩竹符辞晓阙，吏迎兰棹过秋滩。行春或驻花边马，赏月还凭竹外栏。见说好山当郡舍，雨晴长是捲帘看。
赠翟良甫洛人南游::宋代：陆文圭::温洛天地中，父老升平年。清游盘石坐，醒酒落花眠。胜地已陈迹，故事空遗编。铜驼泣秋雨，祸机始杜鹃。耆英日凋谢，嵩高无人烟。怀古笑我迂，慕学嗟子贤。购书或千金，卧榻馀一氈。低头肯揖吏，闭口不言钱。情已寄丘壑，足犹履山川。驾言远寻师，胡为近拾旃。煌煌邵程业，百世谁能傅。
西湖泛舟入灵隐寺::宋代：林逋::水天相映淡浟溶，隔水青山无数重。白鸟背人秋自远，苍烟和树晚来浓。桐庐道次七里濑，彭蠡湖间五老峰。辍棹迟回比未得，上方精舍动疏钟。
丰干闾丘虎赞::宋代：释了惠::虎怕人心恶，人欺虎太慈。虽逢贤太守，难打者官司。
偈颂十首 其四::宋代：释昙密::春日晴，黄莺鸣，更听断崖流水声。青山叠翠，款步作程，归来烟岛有谁争。
苍梧春暮四首次柱尊韵 其三::近代：冯振::异乡无那送春愁，逝水繁花不肯留。贵贱原知随瓣落，功名何可执鞭求。孤云自有天涯意，一日难忘物外游。战伐岂堪频北望，青山白骨是中州。
为群中网友题藏头小诗九首以为乐 其一::当代：崔荣江::萍身濯水许沉浮，踪迹天涯岂逐流。倩意江河览天下，影形不系一丝愁。
文殊院观铺海歌::清代：曹贞吉::蓬莱阁外海作山，文殊院下山为海。神物由来不易逢，天为吾徒浇块磊。白云一片涌空蒙，眼底千峰皆杳霭。只疑天一生水开穷荒，江汉朝宗此间汇。鳌身一抹映天黑，鲸波万里连渤澥。天都直可作员峤，莲蕊莲花馀蓓蕾。须臾长风吹散碧琉璃，浟湙茫洋竟何在？仙人游戏太神奇，我欲直上高空问真宰。
应制题黄台莲二首 其一::明代：申时行::九疑山下分奇种，百子房中吐瑞姿。朵朵黄云团羽盖，为迎金母下瑶池。
魏丞相挽诗三首::宋代：王炎::士论崇高节，宸心眷朴忠。调元才玉铉，均佚即琳宫。补痛嘉谋密，平衡道揆公。惜哉当国浅，不及究成功。
寄何子::明代：屈大均::病里知秋早，凉风生鬓丝。梦随林叶落，心与海云迟。明月不长满，青山空有期。斜阳在南浦，每忆送君时。
古乐府::宋代：晃冲之::大星何历历，小星烂如石。掖垣崔嵬横紫微，十二羽林森北极。今夕何夕月谷没，虎抱空关龙厌直。峥嵘北斗著地垂，手去瓠瓜不盈尺。严陵醉卧光武傍，浮楂正值天孙织。王良挟策飞上天，传说空骑箕尾立。君不见茂陵弃子欲登仙，自将壮士终南边。忽然遭窘出玺绶，归来下诏除民田。阿瞒急示乘舆物，鲜卑仍弃珊瑚鞭。又不见古为垂堂戒华屋，敌国挟辀戎接毂。白龙鱼服误纲罗，孔雀金花被牛触。
古乐府三首 其二::元代：黄清老::君好春芍药，妾好夏池莲。芍药多艳色，春风迷少年。不如莲有实，可以寿君筵。
实录成赐燕礼部::明代：文徵明::北府书成奏尚方，南宫拜诏许传觞。青春照坐宫花丽，瑞露浮樽法酒香。邂逅鸾台修故事，遂令牛走被馀光。浓恩恰似朝来雨，散作槐厅六月凉。
亭午欲过意复凄然偶引杯酒而沅陵丈送诗适至::宋代：赵蕃::梅花玉立知何许，回首江东日暮云。白发萧萧不归去，顾徵蛮语作参军。
如梦令::宋代：南轩::柳眼笑窥人送。袅娜舞腰纤弄。那更柳眉效蹙，三件皆出众。尊重。尊重。已作一场春梦。
述怀::清代：周馨桂::昔曾好吟咏，意欲追前贤。譬诸春林鸟，逢时响自喧。一自好经训，吟事几弃捐。登高虽有情，久涸如枯泉。况经离乱后，行止久知天。皂帽想幼安，瓜庐慕焦先。济世苟无权，素履当自全。身隐焉用文，废书且高眠。
颂一百则::宋代：释重顯::机轮曾未转，转必两头走。明镜忽临台，当下分妍丑。妍丑分兮迷云开，慈门何处生尘埃。因思良马窥鞭影，千里追风唤得回。唤得回，鸣指三下。
长门怨二首 其一::明代：邓云霄::一种宫中月，愁人独夜看。光辉流别殿，歌舞未曾阑。妾妒矜新宠，君恩落旧欢。素娥青桂里，相对两同寒。
哭女三首 其二::清代：姚世钰::贫家生小俭梳妆，竹笥綀裙少盛装。绣得罗襦几回著，送终犹是嫁衣裳。
初归小洞用周宪长赠行韵寄复::明代：区元晋::閒知忙是错，今觉昔全非。贫病难抛酒，春寒亦典衣。照溪诗骨瘦，听谷履声微。到眼凫雏羽，花成已解飞。
题张公洞::宋代：王繹::高上宸居隔紫烟，洞中金闕暗相连。辅光灶冷留香壤，太素渊清涌玉泉。后夜龙归云浪湿，未明人起月华鲜。秋光不老岩前麓，到此偷闲亦自贤。
青苔篇::宋代：曹勋::陵陆变沧海，复作清浅流。扶疎蕊渊桂，先惊蒲柳秋。姑苏台未乾，坐见麋鹿游。秦皇正游览，黄屋指沙丘。乃知晞朝露，不必潜蛟虬。桀跖岂庸陋，比德惭蜉蝣。夷齐苦葵藿，垂誉贤伊周。贫贱未必污，邪辟深可羞。愚智混生死，善恶观其田。昧死尚役役，身外滋旁求。君不见当年梨园歌舞人，歌声未歇生白头。及时游衍且行乐，莫教日入辞高楼。请君试诵青苔篇，令君一诵忘百忧。
丁巳揽揆述怀 其一::清代：严复::天意高难问，吾身藐自孤。浮生长浪迹，今日又悬弧。儿女纷罗拜，朋侪稍委输。合欢惟饮食，遣兴亦樗蒲。
次学者韵::明代：吴与弼::欲说男儿事，奇功未易收。灵台须静养，物理贵精求。岁月忽向晚，关山阻且脩。分阴宜痛惜，驱策莫迟留。
暮闺::宋代：龙辅::暮闺翘首觉愁添，凿壁书生隔翠烟。独向嫦娥再三拜，殷勤为我到郎边。
荣木::魏晋：陶渊明::荣木，念将老也。日月推迁，已复九夏，总角闻道，白首无成。采采荣木，结根于兹。晨耀其华，夕已丧之。人生若寄，憔悴有时。静言孔念，中心怅而。采采荣木，于兹托根。繁华朝起，慨暮不存。贞脆由人，祸福无门。非道曷依？非善奚敦？嗟予小子，禀兹固陋。徂年既流，业不增旧。志彼不舍，安此日富。我之怀矣，怛焉内疚！先师遗训，余岂之坠？四十无闻，斯不足畏。脂我名车，策我名骥。千里虽遥，孰敢不至！
咏涧水::当代：陈振家::始涉人间便不平，避危让势曲身行。茫茫前路诚难测，唯抱澄心一片清。
次韵林次中察院经过南都见寄::宋代：苏颂::都府曾为入幕宾，玉符重忝守藩臣。几年流落甘间散，平日交游半要津。簿领沉迷千虑耗，鬓颐衰飒二毛新。圣恩休养深知幸，厚禄华堂许便亲。
首夏同青门雪航以宁允恭叔度宴集秋水阁即事限韵::清代：汪绎::凭高风物欲凌秋，门外平湖碧似油。暝色已归鸦背外，斜阳犹恋柳梢头。疏疏远岫屏间画，点点轻帆镜里鸥。不尽萧条东涧水，至今呜咽为谁流？
行路难·男儿坎轲徒搔首::唐代：冯著::男儿坎轲徒搔首，入市脱衣且沽酒。行路难，权门慎勿干，平人争路相摧残。春秋四气更回换，人事何须再三叹。君不见雀为鸽，鹰为鸠，东海成田谷为岸。负薪客，归去来。龟反顾，鹤裴回，黄河岸上起尘埃。相逢未相识，何用强相猜。行路难，故山应不改，茅舍汉中在。白酒杯中聊一歌，苍蝇苍蝇奈尔何。
见诸君感事之作::宋代：陈杰::鼎湖不挟宇宙去，骊墓曾包山海来。教儿倒育阿房赋，一与张阳洗七哀。
戊午重阳寄鲍中敷::清代：刘绍宽::七度重阳七寄诗，年年撚断几吟髭。侧身沧海横流地，极目江山摇落时。秋色渐于枫叶觉，霜风欲逼菊花知。吾侪抚节原多感，料尔登临无限思。
示榆林君::明代：屈大均::而姑昨自越王台，远寄珊瑚笔格来。写就玉台新咏未，兰花欲向腕边开。
隔浦莲近拍 暮秋江上偶步万佛林即黄介子先生旧宅::清代：陈维崧::西风吹响古木，乱叶埋僧屋。略彴铺苍藓，攀树瘿，穿崖腹。江郭围枫槲，登山麓。遥望银涛矗，駴心目。王珣池馆，沙鸥浦鸭争浴。一声斋磬，彷佛雨霖铃曲。踏遍缭垣寻断镞。茶熟，老僧带暝归独。
谒金门 写别::清代：曹尔堪::多情种，别后泪痕潮涌。绮户海棠春雨重。芳心愁自捧。花也和人争宠，肠断锦衾孤拥。小字红笺谁与送，相思看笔冢。
明月歌::宋代：姜特立::月在天兮保高，我居世兮何卑。高卑相去几万里，年年夜夜长相随。明月入我怀，我揽明月辉。妙明中间含万象，此时此境谁能知。
村居即事十首 其十::明代：胡俨::从人说似浣花溪，小径通村路不迷。树底绿阴清蔼蔼，池边芳草碧萋萋。有时门巷来驺从，终日园林听鸟啼。抱疾归休非吏隐，儿童莫讶任东西。
韩非子引先圣谚::先秦：佚名::不踬于山。而踬于垤。规有摩而水有波。我欲更之。无奈之何。
烛影摇红（丙子中秋泛月）::宋代：刘辰翁::明月如冰，乱云飞下斜河去。旋呼艇子载箫声，风景还如故。袅袅余怀何许。听尊前、呜呜似诉。近年潮信，万里阴晴，和天无据。有客秋风，去时留下金盘露。少年终夜奏胡笳，谁料归无路。同是江南倦旅。对婵娟；君歌我舞。醉中休问，明月明年，人在何处。
蝶恋花 五月词仍用前韵八首 其一::清代：陈维崧::五月荆南梅雨至。好贮天泉，竞涤空斋器。豕腹龙头堆满砌，庭前新改瓶罂肆。溅沫倾珠差足喜。亟唤樵青，活火须先炽。道是茶声还不是，依稀松鬣拿风戏。
鹏侄试笔::明代：陈是集::少孤能自立，贵在养蒙初。友让家之宝，钱刀俗所馀。事君惟节义，念祖必诗书。羡尔为千里，腾飞远胜予。
杪秋漫兴::明代：潘高::独立枫林古道旁，参差烟霭护芳塘。有时蹑屩寻幽草，一向开门背夕阳。山色青葱供竹杖，酒情缥缈记渔庄。谁人更惬沧洲兴，捩柁天南问石梁。
传画忠义图::宋代：李纲::君臣以道合，言出心莫逆。膏泽下于民，美化施无极。中世此道衰，言如水投石。义士以死争，直谏或有益。折槛制留今，断鞅事存昔。当车血污轮，伏蒲涕沾席。昭然贯日诚，屹尔回天力。谁将丹青手，图此忠义迹。传之置坐隅，能使懦夫激。斯人不复见，壮哉古遗直。
哭侄效恭用高春元韵::明代：区元晋::兰萎栽不长，玉毁恨徒深。谁念蹒跚日，空馀感慨心。文场虽角逐，病觉忽侵寻。月下思英爽，悲怀满素琴。
和米君梦秋柳诗十二首 其六::明代：邓云霄::谁道春宫宠爱新，恩波已落玉河滨。应同团扇凄凉影，共伴长门寂寞身。舞罢夜怜罗袖薄，眠多朝惜翠眉颦。素娥有意还相照，青女何心更妒人。
送王得斋旧藁代人作分韵柳字::明代：曹义::都市悬壶久，香名脍人口。传家有异方，医国称奇手。年来忆故乡，几度频搔首。赐归出都城，离筵对尊酒。客路一何长，交情亦何厚。惜别重徘徊，忍折官亭柳。去去到家时，还寄音书否。容山有高士，术业岐黄技。几年客京华，清名播人耳。卖药不论钱，宋清良可比。于今谢老归，琴书足行李。夜来宿雨馀，绿涨官河水。去去棹轻桡，凌风势如驶。故乡渺何方，三茅白云里。
徐锦衣西园陪宴朱子礼太仆::明代：李舜臣::尚忆观鱼戏，重来送马蹄。故人江汉客，贤主薜萝栖。煖日荣芳树，晴烟小碧溪。春风二三月，定有好禽啼。
山楼曲::明代：恽格::空楼蔽芳树，竹叶落翠羽。瑟瑟琅玕满楼雾，青青楼上山无数。湖风吹山山作云，湿云含雨连山度。我思飘渺云中君，乃在十二峰间汉皋路。贻我瑶华双珠佩，流光洒洒空灵遇。金银台冷芙蓉衣，弱水如烟散霞圃。星飞井底海水乾，去天一角望蛇盘。手绾罗襦非合欢，雌龙怨涩冰弦弹。绡文乱染红兰珊，娇花泣露金井寒。辘轳声转烟萝坞，梦送春云过江浦。天鸡唤梦云不知，满楼湿尽山楼雨。
陪留守韩仆射巡内至上阳宫感兴二首::唐代：窦庠::翠辇西归七十春，玉堂珠缀俨埃尘。武皇弓剑埋何处，泣问上阳宫里人。愁云漠漠草离离，太乙句陈处处疑。薄暮毁垣春雨里，残花犹发万年枝。
雨后::明代：华善继::高树留残雨，层城带晚烟。炉香菰米熟，架满豆花鲜。未改狂奴态，还为长吏怜。不因公事暇，那赋白云篇。
羊城秋怀十绝 其五 彤管::明代：郭之奇::叶上题红莫浪猜，愁心一片几成灰。自贻彤管终难报，怯向词闺露小才。
咏梅五十首呈史尚书::宋代：释绍嵩::定回犹觉幻身轻，更著梅花巧尽情。月上栏干照孤影，一枝斜映小窗明。
杂咏十首 其八 射虎::明代：张元凯::李广不得志，屏居蓝田间。大荒久尘埃，猿臂日閒閒，高秋偶会猎，白额藏草菅。咆哮应弦倒，单车负以还。烹之侑斗酒，鞟也何斑斑。卒史北平来，为言兵入关。天子思飞将，趣装出南山。此时灞陵尉，已醒多愁颜。
水仙庵咏落叶::清代：项傅梅::霜气连天午夜风，仙庵落叶任西东。人悲绮树余残绿，雁啄林花剩碎红。一带夕阳鸦背外，半床清梦雨声中。如今莫说飘零事，顾我生涯如转蓬。
题唐子畏山水图::明代：顾璘::赤城霞气连东海，九嶷绵绵舜陵在。曾游两地纵奇观，叠嶂填胸何礧磈。洞庭波涛拍云天，吴江长桥绝可怜。扁舟夜携二三子，高歌月下招灵仙。归来草堂老无力，山水迢遥苦难得。苏台居士好画手，一幅尽写苍茫色。林壑高深气杳冥，空潭飒飒水风生。开帘对此坐清昼，彷佛邀余万里行。
秋日游青山访太白墓二首 其一::宋代：李之仪::潦倒忘衰日，风流袭垫巾。未能分朽骨，还此挹馀尘。吊古无千载，伤心为一颦。依稀如到眼，气类信吾人。
上清远峡::明代：翟宗::上到飞宫绝顶隈，始知人世有蓬莱。猿啼古峡乾坤老，潮带寒声涧壑来。两岸鼓钟开白昼，八荒烟雨护楼台。许多遗景难收拾，聊把新诗次第裁。
中秋夜玩月::唐代：唐彦谦::一夜高楼万景奇，碧天无际水无涯。只留皎月当层汉，并送浮云出四维。雾静不容玄豹隐，冰生惟恐夏虫疑。坐来离思忧将晓，争得嫦娥仔细知。
题余公亭::宋代：强至::公自披榛上筑城，以公题榜壮图经。名佳应与溪山久，地胜浑疑草木灵。到喜琴樽能满意，退嫌圭组只劳形。异时邦俗思贤化，还似甘棠爱此亭。
永叔方舟豪饮即事十首时行次齐鲁卫间 其三::明代：胡应麟::鼓吹中流发，图书四壁陈。高谈回丙夜，大雅和阳春。水驿驰关吏，津亭候榜人。雄飞吾党事，一快倦游身。
次儿瀹以诗四首道各意因两用其韵::宋代：陈著::俗氛炎郁攸，世焰毒恶来。清当友孤竹，隐当友仙梅。
游三华山::明代：刘崧::龙门两峰圆，一水下回绕。苍峡忽中开，飞桥出林杪。盘盘石磴引，羃羃松林窅。危栏正西挂，层阁复东缭。树暗尽含云，花明忽闻鸟。悬崖旁架栈，凿石潜通穾。早闻三仙人，栖化迹已杳。常疑云月上，颜色觌清皎。丹井旧时深，朝真乱来少。荒坛翳霜叶，虚馆閟丛筱。凝神观众妙，屏迹谢群扰。怀贤嘅重憩，振翼思远矫。佳境能娱人，何因致清醥。
九日::元代：曹文晦::残日凄风岸，登临感物华。早禾千顷雪，秋树半村霞。酩酊携壶牧，风流落帽嘉。古人那可作，一笑对黄花。
八月二十三日病少间，乘车偕大兄游三贝子园，忆庚戌秋同二兄过此，十二年矣，怆然有怀，归灯书兴::近代：王浩::不堪花竹见仪容，暂与鸰原觅故踪。一笑霜钟出云木，十年江国对秋风。秖疑丧乱身俱在，略遣摧藏语未终。安得形同影无缺，白头共此夜灯红。
大兰花 春晚::清代：曹贞吉::蘼芜一剪城南路。弱絮随风乱如雨。垂鞭常到日斜时，送客每逢肠断处。愔愔门巷春将暮。树底蔫红愁不语。画梁燕子睡方浓，落尽香泥却飞去。
秋日偶书六首 其二::当代：卢青山::寻秋宛转过林冈，满眼青葱夏尚长。一页轻云浮野水，想应知著水微凉。
理陆象山祠堂::明代：周瑛::祠堂无多地，令人起叹吁。郑田侵蚀后，祊邑质交馀。白发啼孙子，青山式里闾。公庭今得理，契券有明书。
浣溪沙::宋代：詹玉::淡淡青山两点春。娇羞一点口见樱。一梭儿玉一纣云。白藕香中见西子，玉梅花下遇昭君。不曾真个也销魂。
黄花::宋代：王十朋::温陵地虽温，十月初黄花。天然傲霜性，炎威莫能加。不趁重阳摘，自爱晚节嘉。宦游胡不归，三径荒吾家。
宾居大王庙东西平子厚::近代：袁嘉谷::万叠苍林访古祠，大王风助老夫诗。乾坤我傲羲皇上，山水君怀游钓时。蒙凤佛开三窍石，神龙天护九苔碑。沙堤十里花如锦，再续吟筇也未迟。
湘江道中思常宗::明代：杨基::暮江散微雨，风定波自碧。一鹭立不飞，双鸿递相直。余烟菱女唱，新月渔郎笛。此处忽怀人，相思杳何极。
樵者::唐代：崔涂::行山行采薇，闲翦蕙为衣。避世嫌山浅，逢人说姓稀。有时还独醉，何处掩衡扉。莫看棋终局，溪风晚待归。
烈妇行::明代：王士龙::公无渡河，岸南岸北皆风波。夫君胡为急梭梭，沉舟灭项将奈何。于归感君情义多，捐生从君殡山阿，纲常千载山嵯峨。妾心铁石应不磨，毋使涕泪空滂沱。
贤者之孝二百四十首·崔道固::宋代：林同::是谁迫我母，持炙致诸宾。惊起自接取，云宾此老亲。
东风第一枝::当代：顾敏燕::俏立寒枝，淡匀春色，黄昏香冷情暖。东风萦梦思深，细雨敲窗绪乱。孤花清绝，吾醉也、秋波柔盼。问窈窕、峻骨谁雕？只道北风如剪。消残冬、花开烂漫。卧劲枝、风来缱绻。银河摘取星辰，月宫失遗杯盏。华园野陌，自难忘、旧踪寻遍。只独对、一枝横斜，愿作翠禽啼啭。
集句拟刘文纲少参悼亡 其三十三::明代：朱诚泳::音容无复见当时，花落深春莺亦悲。今日不堪生死别，相思无路莫相思。
仲蔚过余将别而公瑕适至欢饮有作::明代：王世贞::秋月垂缺秋花开，俞子欲别周子来。此我平生最如意，故人相聚未论才。江烟漠漠鱼虾市，夜色沉沉鹦鹉杯。总道柴门甘寂寞，客星今已傲三台。
和韵 其一::宋代：虞俦::万发相看万事休，却愁纵迹又萍浮。不须屡费讥安石，有客还曾似此不。
送罗楚材赴广东之辟::明代：刘崧::辟书几日到林间，行李乘秋上庾关。已报炎荒开相府，定求药物驻仙颜。宾厨盐送银花白，使舶香分锦鹧斑。南过罗浮莫留滞，满山松桂待君还。
奉使设宴戏掷笼筹::唐代：朱湾::今日陪樽俎，良筹复在兹。献酬君有礼，赏罚我无私。莫怪斜相向，还将正自持。一朝权入手，看取令行时。
和程肖琴同年适五十述怀二首 其一::清代：曹家达::漫誇要眇美宜修，哀罢江南悔北游。细水浮花留好咏，极天芳草寄牢愁。步兵所向无青眼，潘岳相逢已白头。端恨故家乔木在，烽烟历历望中收。
移守吴门酌别姜总管::宋代：虞俦::宦游踪迹一浮萍，末路从公盖已倾。方喜溪山来入社，忽惊弦管作离声。河梁恋恋看云别，剡棹看看载雪行。从此江东还渭北，莫因契阔负诗盟。
次韵刘先生古诗十首 其六::元代：王祎::世运有污隆，代谢由一气。人身囿其中，草木共荣悴。奈何桃李花，颜色图久媚。所以特达人，每洒英雄泪。百年未足凭，千载当可觊。
摸鱼儿 其十七 水东桃花下赋::宋代：刘辰翁::也何须、晴如那日，欣然且过江去。玄都纵有看花便，耿耿自羞前度。堪恨处。人道是，漫山先落坡翁句。东风绮语。但适意当前，来寻须赋，此土亦吾圃。海山石，犹记芙蓉城主。弹过飞种成土。是间便作仙客杏，谁与一栽千树。朝又暮。怅二十五年，临路花如故。人生自苦。只唤渡观桃，侵寻至此，世事奈何许。
小重山·春水东流一苇杭::宋代：刘学箕::春水东流一苇杭。春情翦不断，汉江长。江花江草为谁芳。浑不似，沙暖睡鸳鸯。且道不思量。怕他知得後，痛肝肠。路遥天阔水茫茫。成病也，教我怎禁当。
李仁甫赋诗送其子塾下第归次韵为赠::宋代：周必大::馀力犹能诵稗官，奥篇隐帙复何难。求贤正市千金骏，当赋终徵百羽抟。唤渡吴江秋水涨，解鞍蜀道雪山寒。归来趁贺郎罢相，东阁重寻一笑欢。
跋王介甫游钟山图::宋代：张栻::林影溪光静自如，萧疎短鬓独骑驴。可能胸次都无事，拟向山中更著书。
和钱启新先生丽泽堂即事::明代：张梦时::伊席高谈立雪严，红炉点后若为添。六阴尽处堪观复，一线生时得益谦。妙脱陈筌非墨守，直探玄奥是心占。先生象像惺千古，好共吾侪细细拈。
二使者游东山酒后寄诗走笔次韵::宋代：张栻::颇闻东山盛行乐，坐想风前酒兴豪。领略正应胸次别，吟哦更觉笔端高。
高宗建炎初祀昊天上帝::隋代：佚名::皇矣上帝，神格无方。一阳入复，典祀有常。豆登岂洁，度德清香。棐诚居歆，降福穰穰。
某某两君旧主人招之相继北去::明代：徐渭::无奈长安道路为，两年两度去相知。留连旧醴东家在，怅望佳期北斗移。邵伯仓蚊连夜鸭，河间红树早秋梨。当年我亦经行此，渴后如拳马上提。
题四美人图 其一 琴::明代：程敏政::绿绮初调曲未残，幽情应叹赏音难。不嫌儿女声相昵，一鹤长鸣绕画阑。
春怀::宋代：吴端::柳阴满地水平池，门掩青春刻漏迟。蝶梦任渠分尔汝，蛙声谁复计公私。刘伶混世酒一石，梁叔逃名歌五噫。午睡觉来风动竹，自收隔夜着残棋。
寻愚溪谒柳子庙::明代：严嵩::柳侯祠堂溪水上，溪树荒烟非昔时。世远居民无冉姓，迹奇泉石空愚诗。城春湘岸杂花木，洲晚渔歌清竹枝。才子古来多谪宦，长沙犹痛贾生辞。
次韵补之药名十绝 其一::宋代：李光::一樽聊对菊花前，独上危楼晚景天。风外笛声闻续断，海桐摇落夜敲砖。
夏日园中::明代：庞尚鹏::万绿阴深梅雨时，落红飞絮满天涯。兰孙饮露抽芽早，燕子窥帘学语迟。白日坐消头上雪，晚风吹醒梦中棋。焚香扫地长延客，最是玄谈得我师。
乱中晤故乡周子::清代：田登::旧路新亭那可过，神州翻不似滹沱。地经战后人逢少，江入秋声夜听多。白首对君心更热，青萍避客舞还歌。三年消息空惆怅，独立南楼倒晓河。
王子文琴斋::金朝：元好问::天上秋风月底霜，求凰一曲鬓丝长。相如四壁消何物？直要文君典鹔鹴。
南征歌十二首 其五::明代：唐顺之::晴原羽骑簇油幢，绣帽争先蹋鞠场。不惜千金收猛士，欲将尺组系名王。
东城马上::宋代：贺铸::彩虹桥下水关东，接畛园林狭迳通。繁杏半开随半落，短墙无计碍春风。
台城路六首 其四::清代：李慈铭::十年扶醉金门路，秋风又吹萍梗。绛蜡围尊，银衿贮月，重话旧游清俊。筵前漫省，看零落何戡，半凋青鬓。怕说更深，画帘斜堕桂花影。江南燕归未准，天涯芳草远，谁寄愁信。瘦赋佣金，清歌换米，同是随人消损。商量旧饮，待种树招莺，借他清荫。只恐年年，露寒鸦占稳。
题南国风光画册十六首 其八 农舍::清代：吴妍因::编茅架竹结为庐，一室如悬四壁虚。却羡拜金分馂者，连云夏屋亦渠渠。
雨后 其一::清代：弘历::雨后青郊淑气恬，杏花村舍飏青帘。絪缊未肯轻开霁，才露遥峰四五尖。
采桑子 其二::近代：赵尊岳::风前嫩箨抽新竹，料量畦丁。看取春生。翠葆红缨渐长成。闲寻诗思重来处，怕倚猩屏。■■■■。惊起黄鹂恰一声。
悲落叶::清代：汪中::悲落叶，落叶如转蓬。朝在嘉树上，暮归宿莽中。华心向秋尽，无复怨西风。风吹漂忽安所极，高高下下不可择。春至复青青，青青非故枝。同生一朝弃，终无相见时。
完末场卷，矮屋无聊，成诗数十韵，揭晓后因续成之::清代：郑珍::我亦胡不足，而必求科名。名成得美仕，岂遂贵此生。十年弃制蓺，汗漫窥六经。友串亡称举，谓我手笔精。安知公等长，真非予所能。所以来试者，亦复有至情。父母两忠厚，辛苦自夙婴。一编持授我，望我有所成。未尽无所成，而世以此轻。因之忘颜厚，自量非不明。贵从老亲眼，见此娇子荣。痴心有弋获，焉知非我丁。独叹少也苦，精力遂不撑。四更赴辕门，坐地眠瞢腾。五更随唱入，阶误东西行。揩眼视达官，蠕蠕动两枨。喜赖搜挟手，按摩腰股醒。携篮仗朋辈，许贿亲火兵。拳卧半边屋，隔舍闻丁丁。黄帘自□晚，蜗牛喜观镫。梦醒见题纸，细摩压摺平。功令多于题，关防映红青。文字如榨膏，槷急膏亦倾。卷完自嗤笑，此又虫语冰。安知上钓鲇，突作掉尾鲸。自视此穷骨，何让棱等登。归去见儿女，誇我头衔增。但愁世上语，高文真有灵。又愁邻舍翁，故生分别惊。寒檠照秋馆，苦续号虫声。同砚有良友，鋻此欣慨并。难与外人言，果蠃于螟蛉。
赋得金沙水同袁履善作::明代：佘翔::一派分阿耨，寒潭九里沙。云蒸灵液煖，日动浏纹斜。丽水盘初地，恒河露觉花。欲将龙井去，支鼎试新茶。
立冬日行前溪前坳作二首 其二::当代：卢青山::半壁枯茅冷鸟啼，召吾芒杖暮风催。山花盛作无人赏，剩有黄蜂踽踽飞。
喜李三洲自蜀回 其六::明代：王渐逵::墟郊尚识棋盆市，颓壁重留八阵矶。知是武侯千载契，满船空贮晋公碑。
州牧馈酒肉戏为戒律却之::清代：朱孝纯::早从沽肆辞鲸饮，又向空山味菜根。无限酒肠都化水，一瓢冰雪过屠门。
书怀::清代：范立齐::故国山河已大殊，故园桑菊半荒芜。茫茫天地为逋客，扰扰风尘自腐儒。病骨平分秋岭瘦，臣心仍伴月轮孤。有人劝我杯中趣，为问三闾肯醉无。
减字木兰花·戏题::清代：曾廉::鹤楼玉笛。吹得白头能再黑。且耐新寒。亲与霓裳仙子看。红裙莫笑。老丑当时原美少。无限轻松。閒与儿童捉草虫。
寿州十咏·春晖亭::宋代：宋祁::涉园憇何处，道左荫华榱。幽寻乏朋往，胜晤徒自知。文禽弄不歇，惠风至无期。含情重徙倚，物色到霞霏。
月出古城东::元代：虞集::月出古城东，海气浮空濛。车骑各已息，宫阙何穹窿。牧马草上露，吹笳沙际风。帐中忽闻雁，传令彀雕弓。
白荷二首 其二::清代：曹家达::花如解语淬横波，赢得君王叹赏过。太液池头人去久，秋来依旧月明多。
白下张仙搓月牙山远眺一律，梅根山樵赵叔冶和之，凡十八叠，搜奇集胜，为吾门生色不少，爰亦勉和一章::清代：巨赞::偶学赵州露爪牙，洞庭波送桂江涯。倚虹风月随人领，满室诗书属自家。静里阿谁论党籍？闲来犹事灌山花。春深帘重侵浓绿，客至惟斟一味茶。
自君之出矣::南北朝：刘义恭::自君之出矣，笥锦废不开。思君如清风，晓夜常徘徊。
百字令 赋千叶水仙::清代：呆翁和尚::玉台金盏，争似他、俨若莲花千叶。真个蓬莱弱水客，道骨仙风相接。翠带春烟，丰容秋月，欲语分明歇。撩人冷艳，小窗苦雨时节。谩说淡扫娥眉，清风姑射，透体肤如雪。照水盈盈韵静悄，时喷暗香不绝。一片寒沙，几拳怪石，独立休悽切。梅花常伴，李桃莫与交涉。
送樊山人还豫章::明代：欧必元::闻君一榻系南州，久客还家尽白头。兴在山阴能访戴，人非荆士亦依刘。逢时纵有长桑术，住世真如汎海舟。自笑逃名增傲骨，可堪重为说封侯。
以坡公君如大江日千里我如此水千山底为韵作小诗十四首重送在伯盖深有感于斯句云 其七::宋代：赵蕃::重湖岳阳楼，五柳渊明里。定复有佳人，与之同徙倚。
梅花::唐代：徐夤::琼瑶初绽岭头葩，蕊粉新妆姹女家。举世更谁怜洁白，痴心皆尽爱繁华。玄冥借与三冬景，谢氏输他六出花。结实和羹知有日，肯随羌笛落天涯。
清源寺中戏效晚唐人五言近体二十首 其四::明代：胡应麟::云霞寻老衲，尘土拂征衫。鹿叩谈经石，猿啼说法嵓。寒云封密筱，冻雪堕危杉。何限宗雷句，穹碑百尺镵。
书常理斋爱吟草殉难行状二首 其一::清代：铁保::南粤中丞悲画壁，西林少宰壮横戈。毕生大节还天地，一片丹诚托啸歌。昔岭人归辽鹤远，浣花溪冷楚猿多。杲卿噀血存遗稿，泣鬼惊天永不磨。
春暝曲::清代：王采薇::青杨分鬟下抛地，暝色春空绿膏腻。怨土成云葬玉京，虚帘燕落相思泪。檐铃细语春眠回，扑树晚蜂娇不归。园扉斜开石泉冷，笛韵吹愁出苔井。黄月如星惨一钩，杏花楼暗藏人影。
勤王第五十三::宋代：文天祥::出师亘长云，尽驱诣阙下。首唱恢大义，垂之俟来者。
飞来峰::清代：李寄::山根连上竺，石骨漱空潭。冷冷四时雨，鲜鲜终日岚。□讹来灵鹫，恶道凿瞿昙。我到兹峰下，先怀邵古庵。
客中送友南还::明代：黎崇宣::客子欲南迈，江风尽北吹。旅途仍惜别，分袂益凄其。梅树寒应发，猿声晚更悲。还家吾有梦，夜夜定相随。
松江::宋代：杨蟠::帆落帆开两渡头，洞庭木叶扰离愁。青山带日低平野，白浪随风过别洲。月静沙寒知雁宿，云深水暖羡鱼游。画桥隐隐横天汉，人度空中影倒流。
会仙峰::宋代：陈岩::仙袂飘飘拂翠巅，知微来此宴群仙。人间风雨山间月，始信仙家别有天。
天宁寺观铁树孩儿诸戏::明代：游朴::五街箫鼓昼相闻，绀殿行穿百戏群。缥缈仙人飞绛节，联翩稚子入青云。金茎缬锦花争丽，绮席留春日易曛。更有余欢看不尽，烛龙江上夜纷纷。
送徐仲内还金陵 其六::明代：梁宪::平生相识友，夫子实吾师。救过言忘切，深惭负所期。云山从此达，尊酒会何时。采采江蓠赠，离忧总在兹。
耕图二十一首 其十四 收刈::宋代：楼璹::田家刈穫时，腰镰竞仓卒。霜浓手龟坼，日永身罄折。儿童行拾穗，风色凌短褐。欢呼荷担归，望望屋山月。
次方峻峰饯行韵并柬蛟峰::宋代：姚勉::公孙曲学听渠阿，正则宁随上下波。浪忆笑谈今已矣，不知眠饭近如何。故人几上书应少，俗客门前屦岂多。赖有颍滨相慰藉，夜床风雨对东坡。
登始信峰回望石笋矼::明代：钱谦益::三十六峰拔地涌，此峰跂之才及踵。临深为高地使然，附娄翻能瞰高冢。松枝悬度势猎猎，略彴孤骞风傱傱。石径曾无飞鸟度，茅庵尚有残雪拥。上视近天心气肃，下临无地魂魄悚。平铺万状尽云练，幻出千岚似丘垄。逦迤回望石徇矼，万峰矗矗攒穹苍。故知造化善戏剧，遂使鬼物齐开张。破碎虚空作苑囿，抟捖厚士成圭璋。孤撑扶陷互相诡，妥伏蹙斗不可详。益州二笋何微眇，天平万笏空回翔。起视大壑限寻丈，却立万仞凭堵墙。高陵巨谷堆众皱，都邑岭陆分毫芒。篆云一点出九子，突烟片缕回池阳。心骇神移耳目怠，积苏累块今安在。中天惝恍游化人，步地苍茫穷竖亥。锥凿将无死浑沌，刻画何当罪真宰。经营团辞记灵异，忽漫执笔成晦昧。眼看夕阳信奇绝，安知夜半不迁改。笑杀沤区刻剑人，但认一沤作黄海。
岁暮怀人诗七首 其七::近代：张鸿::虞山二少年，玉树交枝柯。春华受风雨，微怨通吟哦。大任始忍性，世事如旋波。君其爱玉体，莫忘劳者歌。
三高堂::宋代：俞灏::东华车马日滔滔，始觉三高分外高。吴越衣冠几春梦，古今身世一秋毫。临流久立迷烟艇，驾月归来认雪涛。琢句不成风又起，寒蒲霜鬓两萧骚。
落叶 其二::清代：王宗炎::柏翠松苍健自如，纷纷余子付刊除。尘根解脱还真朴，眼界宽闲想太虚。谷口人归云卧后，山头猎罢雁来初。论功大树封侯事，且扫空庭伴校书。
闷述二首::宋代：华岳::有鼎不烹胡虏肉，无刀可断佞臣头。男儿此等不平气，空使冲冠射斗牛。
贺新郎·璎珞珠垂缕::宋代：王迈::璎珞珠垂缕。看花冠、端容丽服，补陀岩主。只坐尘缘蹉一念，朱紫丛中得度。人世福、夫人兼五。银鹿诸孙来定省，对金屏、绣幕辉云母。人顶礼，柳行路。所居地名柳行。朝朝口诵琅函句。觉从来、寿人福善，老夭无误。消得天恩封福国，锦诰鸾翔凤舞。听来岁、日边佳语。上殿肩舆帘蹙绣，遣佳儿、扶掖天应许。笑陈媪，三题柱。有陈夫人者，
题携琴访友图::明代：陈献章::松崖日暮水声深，何处携来绿绮琴。涧石隔林人不见，只疑魍魉是知音。
题桐城张相国赐园泛舟图 其二::清代：刘统勋::碧流如带隔红尘，画舫兰桡荡绿蘋。未便一竿江海去，波分太液足垂纶。
和叶某留别原韵 其五::清代：戴亨::飞梦遥连海外亲，惧将尘网汨芳春。鸣泉落涧羞歌扇，幽鸟衔花薄舞茵。趼足行吟名峤顶，破瓢饮挂老松身。龙沙符瑞今当会，八百丛中鹤驭驯。
墨兰 其二::明代：管讷::楚畹光风晓泛，湘皋泫露秋零。我欲纫之为佩，幽怀挹此芳馨。
浣溪沙四十四首 其十六 心溪::当代：崔荣江::忐忑心溪一水淙，幽思偏向月边穷，何时梅萼笑嫣红？案上青笺烦瘦笔，梦中红袖惹残盅，吹帘不再旧时风。
梅花::宋代：贾似道::尘外冰姿世外心，宜晴宜雨更宜阴。收回疏影月初坠，约住寒香雪正深。
酬吴明卿藩参见寄 其二::明代：王弘诲::一从邺下散词曹，宝铗龙文久自韬。载酒有无从问字，独醒曾否著怀骚。壮心老骥知仍在，矫首冥鸿意转劳。清庙祇今需雅颂，朱弦疏越待谁操。
句::宋代：胡澹翁::如今竹阁多清兴，紫蟹尖圃不数暇。
再叠前韵，奉答仙屏中丞 其二::清代：丘逢甲::径欲笺愁上紫清，可能太上竟忘情。伤心灾异刘中垒，冷眼英雄阮步兵。三古以来此奇变，九州之外莫逃名。千秋碧血依然热，苌叔违天志傥成。
晏元献公挽辞三首 其二::宋代：韩维::先帝文章老，东朝羽翼臣。风流至公尽，哀愤与时均。箫鼓悲将曙，烟云惨不春。灵輀归旧治，遗爱泣州民。
南村后杂赋十首 其五::元代：陶宗仪::道陕循墟曲，桥低与岸平。风前松子落，雨后竹姑生。向此得閒趣，自来无宦情。乌巾方竹杖，林下一田更。
病愈简刘小村::宋代：文天祥::倦馀心似醉，病起首如蓬。黄竹断桥雨，白苹长笛风。仙仙鸥屡舞，咄咄雁书空。孤负秋来眼，闲挑爨下桐。
元旦::明代：湛若水::三元迭运吾闻语，三正三王别作元。岁岁逢元他自喜，家家称贺到人门。得非元者善之长，将谓善为道所存。大道有无终始在，欲从康节觅天根。
驾经略太尉相公::宋代：文彦博::国节移全晋，阶符应列星。新开大幕府，俗号小朝廷。风偃殊邻服，威加绝塞宁。归来烟阁上，肖象炳丹青。
山坡羊·骊山怀古::元代：张养浩::骊山四顾，阿房一炬，当时奢侈今何处？只见草萧疏，水萦纡。至今遗恨迷烟树。列国周齐秦汉楚，赢，都变做了土；输，都变做了土。
次韵送李都阃::明代：陆深::相望极天涯，兹行况近家。弦惊云外雁，弓卧壁间蛇。南国收蛮雾，重湖静浪花。宏开仁寿域，那敢献餐霞。
闺怨五首 其四::宋代：许棐::离愁一点浓如黛，强把金篦扫不开。新月几番呈巧样，薄情夫婿未归来。
太平州二首 其二::宋代：徐俯::南人北人朝暮船，东梁西梁今古天。兹地何时复回首，溯流千里到家园。
浣溪沙 戊寅初冬，萍影重过津门，与诸侣小集华夏酒楼，同赋二首 其一::当代：王蛰堪::惹梦萍踪接海滨，总因声气便为邻。且教拚却暂闲身。漫许风骚悲屈宋，但拈芳草念王孙。初冬绝似小阳春。
新舫初登用古诗韵 其三::明代：区元晋::西岭夕阳度，新江秋水连。蓼花何处笛，声动白鸥天。
春草 其二::明代：殷奎::叹息复叹息，打蒿充夕食。春风自东来，野草回生色。东风能生草，不能生饿殍。
恃宠::唐代：曹邺::二月树色好，昭仪正骄奢。恐君爱阳艳，斫却园中花。三十六宫女，髻鬟各如鸦。君王心所怜，独自不见瑕。台上红灯尽，未肯下金车。一笑不得所，尘中悉无家。飞燕身更轻，何必恃容华。
过李文正公暮::清代：蒋湘垣::畏吾村边古时路，桔槔亭畔婆娑树。落日荒榛不见人，谁道先朝相公墓。公昔承明当直时，经纶密勿天下知。升平宰相风流盛，馆阁文章后辈推。晚逢北寺纵横日，老臣心事忧时极。伏阙徘徊薄俗嗤，孤忠调护先皇识。白首丹心二十年，每闻忧国涕泪涟。高皇社稷一朝正，朝廷无事公归田。康陵已事成仓卒，后来论者何翻覆。大贤之后并凌迟，惨淡秋风号宰木。零落遗阡事惘然，诸公高义薄云天。曾无碑碣人间识，可信衣冠梦里传。南中耆旧当时少，华容尚书亦元老。江湖廊庙各有志，男儿何必抽身早。青史幽沈合一伸，功名节烈两难论。千秋陨涕封疆狱，遗恨中朝无此人。
还珠洞::宋代：方信孺::归舟多载小江春，重访东岩旧屐痕。插水峭崖犹有路，垂天怪石本无根。金华仙伯真知已，薏苡将军足断魂。安得北山公可作，倩渠移取向家园。
留题大忠祠::明代：张萱::落日荒祠一棹过，菰蒲猎猎水增波。山河百战馀孤剑，日月千秋照五坡。血洒巂周空望帝，冤沉精卫未填河。当年若遂黄冠请，能否重来独枕戈。
通人偶过::当代：陈振家::数年藏拙白云隈，偶有通人觅我来。坐对无毡还扫石，出联乏纸且书苔。岩泉权当山人醴，椰壳持为待客杯。清兴已酬相视笑，释然不问几时回。
谢端砚辛滁州幼安::宋代：周孚::君家即墨君，不与世同调。紫云覆寒冰，色与质俱妙。谁知穷荒地，尤物来越徼。探囊忽见畀，此事出吾料。隋珠暗投处，叹息真可吊。物生各有用，瑚琏荐清庙。君才两汉馀，妙句出长啸。吾衰亦粗尔，老语世不要。摩挲冰玉质，自庆还自谯。愿君为追琢，勿令研空笑。
秋日燕城杂赋五首 其四::明代：刘崧::城中十井九苦水，城外四围三面山。侠客已无多伎俩，燕姬那得好容颜。
与客谈西事二首 其一::明代：卢龙云::兵革年来苦，西南衅复开。兴师勤薄伐，授钺急渠魁。豕突虞穷寇，鹰扬藉异才。功成是何日，奏捷羽书回。
春梦二首戏效玉溪生 其二::近代：张中行::雾锁重门觑面迟，残宵烛暗影迷离。珠帏挽袖舒纤手，翠笔题襟记好辞。洛水传情多恍惚，湖州践约又参差。流云璧月无凭据，点检风怀寄藕丝。
简马庄父::宋代：张镃::才名曾道相君知，少忍黄梁数日炊。堪笑南湖愈疎拙，相逢无话说多时。
送友人归越::宋代：连文凤::妻子相携失所居，山川迢递更崎岖。征鸿去去秋风急，惊鹊栖栖夜月孤。赖有绨袍邻范叔，免教岐路泣杨朱。归来每忆溪船上，买得鲜鱼酒旋沽。
廉颇::清代：陈锡如::大将生来胆气豪，老成持重熟戎韬。拒秦策似风云变，保赵勋同日月高。罪请负荆怀旷达，交为刎颈志坚牢。可怜绝代干城选，终被谗言魏楚逃。戎马沙场意气豪，一生为将著勋劳。破秦韬略人难测，保赵功名汝独高。李牧机谋堪作副，相如智勇可联曹。伤心最是谗言中，莫得宗邦柄久操。白发萧疏年最高，邯郸坐镇气雄豪。戎行久历精骑射，敌国常摧富略韬。荐牧举奢安社稷，拒秦保赵著勋劳。长平倘使公长守，何致坑降一夜遭。老成谋国熟兵韬，四十馀年军政操。全赵拒秦资保障，围燕伐魏著勋劳。那知庸主偏谗信，遂使功臣获罪逃。他日纵然思起用，无如遗矢谤重遭。
同儿辈食雪和兗子韵::宋代：曹彦约::天然高洁淡为真，似蜜增甜亦可人。不分青花惊俗眼，更招琼液到吾唇。取来酒后团栾夜，讨尽人间瘴疬春。遥想嚼毡清到骨，古来持节要忠臣。
江上遣兴五首 其五::明代：郑潜::穷檐有婺妇，容貌独修洁。不受贾客金，甘心对明月。士苟不得意，朝秦莫适越。贞女存纲常，丈夫愧名节。
五华谒武候祠::清代：牛焘::回环金碧气萧森，古柏祠堂贮夕阴。北伐不遗恢汉力，南征先见渡泸心。风清故垒蔓菁绿，雨过秋江瘴雾沉。此日星回犹有节，英灵何处暮云深！
李伯纪丞相挽诗::宋代：赵令衿::相位期三入，人心望一新。名称高世表，器识自天真。孰谓仁人寿，空怜吾道贫。彼苍如有意，应百赎其身。
七月七日八日敬承用韫招饮时敬承将有留院之行同诸丈赋 其二::明代：余继登::秋风随步屧，樽酒日相亲。祗以离情恶，翻令欢会频。暂留惟促席，不忍是征轮。借问长江水，何如天汉津。
舟泊东昌望光岳楼欲登未果::清代：斌良::青帝所宅震位崇，岩岩气象凌华嵩。阴阳阖辟割昏晓，富媪孕碧延嵱嵷。雕镌造化青未了，紫翠变灭东海东。博平楼观屹然向，妙构不数般倕工。枌橑高矗碝磩镂，琼榱丹栱真珠栊。扶桑鸡唱灵景曜，瀛壖烛照炮朣胧。扉明玉女望窈窕，榜题韦诞惊心忡。不闻华鲸吼午夜，仰见铁凤骞晨风。想象俯瞰烟九点，徂徕凫绎培塿封。讵知坤轴郁灵脉，岱宗一气开鸿濛。泬寥穹宇睇莫极，我来正值鹑火中。鱼鳞扫尽鸟革现，苦思楖栗梯长空。艨艟遮道吏卒守，可望难即壶峤同。蕊珠阆苑岂易到，声闻咳唾金天通。几年奔走困尘壒，襟怀茅塞嗤吴蒙。会须振袂蹑绝顶，屏除六凿吞长虹。昨者防秋驻河上，吕梁直下惊涛洪。其鱼虽免洒沈叹，寘薪湛璧终无功。量移江左督输转，岂有筹策追牟融。垂鱼依旧窈光宠，天之施我禄已丰。蚁臣虱处愧无状，欲排阊阖舒深衷。长风引去又解缆，梦魂常绕清虚宫。
台州郡斋杂咏十二首 双岩堂::宋代：尤袤::两岩郁青苍，中有堂突兀。回廊外环绕，脩竹布行列。悬崖上幽径，窥壁见遗碣。面墙谁所筑，除去碍膺物。
戏题赵从善两画轴三首 其三::宋代：范成大::搔头珠重步微摇，约臂金寒束未牢。要见低鬟揎玉腕，更须斜抱紫檀槽。
和陈和卿四绝::宋代：姚勉::梁燕无声昼掩扃，若为消此画堂清。急呼觅句陈无己，莫捻吟髭且一枰。
赐宴中书堂::明代：梁临::凤皇台上燕儒臣，丞相传宣礼意频。琼漾葡萄银瓮露，金摇芍药玉堂春。蓬莱冠盖天香满，鼎鼐盐梅道味醇。鼓腹愧蒙天泽溥，愿推馀滴惠蒸民。
于仲元舍赋红梅::元代：虞集::白雪不成夜，丹霞遂崇朝。妙质承日映，飞英向风飘。醉来红袖近，歌罢綵云消。扬州问何逊，何似董娇娆？
句::宋代：盘隐末子::桃林我忆放牛日，葵圃谁思逸马时。
题开圣寺::唐代：李涉::宿雨初收草木浓，群鸦飞散下堂钟。长廊无事僧归院，尽日门前独看松。
幔亭::近代：施蛰存::一曲宾云竟不回，游人犹羡紫霞杯。灵氛未捲同亭幔，古藓全滋太姥台。风雨或闻环佩响，松篁长使鹤猿猜。秋深日暮曾孙老，飞断虹桥始觉哀。
别惠山赠璋山主::宋代：萧渊::三年爱山来几回，携筇蹑履真悠哉。片石可枕云可偎，愆期不到萦吾怀。中藉高僧还有才，能与佳胜为良媒。汲泉煮茗何欢咍，松边竹下容琴杯。我嗟官满今还台，欲去不忍须重来。慇勤慇勤孰与偕，寒猿老鹤声相哀。山有情兮韫琼瑰，愿泉无穷兮滋九垓。它时再赏登崔嵬，约师把手忘形骸。
十二月二日腊祭前一日致斋惠照清叟察言观色::宋代：郑刚中::腊祭精严古院幽，邻房不敢对茶瓯，何时芒履扶筇竹，度岭相寻溪岸头。
舍南杂兴三首 其三::宋代：陆游::麻菽连枝熟，柴荆尽日关。临池惊鹭起，倚柱待云还。倦憩石腰鼓，行携铜博山。老人无定意，所到即开颜。
南麓新居::宋代：释正觉::山麓水滨竹木阴，我侬懒养静居深。一生自足淡中味，三际那收閒底心。壑云未成出岫意，松风能作下滩音。十分清兴与谁共，想有沃洲支道林。
咸阳原::明代：何景明::千秋陵墓地，驻马惜兹行。晚日登原殿，晴天见渭城。望春时极目，访古独含情。柰有咸阳草，风吹岁岁生。
菩萨蛮 其一::近代：乔大壮::谢桥一带杨花转。梦回深锁梨花院。病树几成围。画屏莺乱飞。北风吹细语。泪滴吴蚕缕。明月照流黄。玉签宵短长。
嘱花吟::宋代：邵雍::把酒属花枝，花枝亦要知。花无十日盛，人有百年期。据此销魂处，宁思中酒时。若非诗断割，难解一生迷。
望海潮（绍兴府西园席上）::宋代：曹冠::会稽藩镇，舟车都会，槐庭燕寝凝香。禹穴旧踪，兰亭胜致，千岩万壑生光。舆颂美龚黄。庆慈闱戏彩，眉寿而康。寓兴西园，月台风榭赏群芳。下半阕佚
钱塘舟次忆友人张鉴溪即用杜子美《春日怀李白》韵兼袭其句 其一::清代：朱煌::何处晨钟动，清音下界庭。迷途应欲转，多少梦魂醒。
十月二十四日过弟观寓所出莱菔相款::宋代：陈著::趁溪茅舍竹篱阴，石径如蛇屈曲深。吏卒不行烟冷处，弟兄聊说岁寒心。床头无酒可归算，窗外有鸡留伴吟。过午忽修莱菔茶，悠长滋味在山林。
七十自寿八首 其五::清代：张洵佳::薄宦留遗二顷田，一生饮啄但凭天。全亏儿女无多债，犹幸风尘早息肩。辛苦篝灯怀母氏，沈迷科举误韶年。祇馀一事心头挂，拟代桐孙引凤仙。
客中会友::宋代：释法具::愁中有句可消除，客里无人问所须。竹屋青灯雨声冷，白头相对话江湖。
八声甘州 和柳耆卿韵::清代：朱祖谋::殢春残，病酒近黄昏，东风冷于秋。正隔纱烟窈，飘镫雨急，相望红楼。堕絮飞花不了，好计一年休。江水知人意，迎泪西流。只有高台歌舞，恁半妆易试，急拍难收。觑雕梁如客，惊燕为谁留。涨回波、天涯尘满，怕未堪、重上木兰舟。帘前路，变青芜色，渐引閒愁。
仙人岩即事::宋代：俞德邻::夕阳隔溪明薜萝，数峰溪畔青嵯峨。层霄彷佛相荡摩，溪流汹涌通银河。金支翠旗飐山阿，风传雾乐锵銮鉌。云封岩窦生灵禾，仙灵蜕久留仙艖。弈枰丹灶斲月柯，洼尊土缶石臼磨。苔剜藓刻千岁过，护以鬼物烦撝诃。溪南溪北夔罔多，鲩鲂鳣鲔蛟鼋鼍。雷声吭磕涷雨𩃱，仙筇九节扶下坡。红妆半醉谁娇娥，容颜二八细马驮。下马避雨吴歈歌，兰麝馥郁飘绮罗。灵箫学道蠲烦痾，湘浦解佩声瑳瑳。双成饮罢鸣云和，蓝桥一醉朱颜酡。扶桑旸谷同碧涡，玄书宝文传岂讹。浮生百岁如飞梭，当欢不欢奈老何。
禅人并化主写真求赞::宋代：释正觉::器宇廓落，形像乾枯。一点彻灵府，万年空劫壶。青原门下识麟角，黄檗床头捋虎须。死中还活兮活中还死，无中却有兮有中却无。
游山::宋代：陆游::一生万里著行縢，抖擞尘埃尚未能。不怕语音时带剡，敢辞生计略如僧。疏梅渐动清溪曲，霁雪遥看古塔层。唤起故年清绝梦，数声柔橹下巴陵。
挽毛国子::明代：王汝玉::投荒知几载，拜阙始逾年。正喜经帏设，俄惊客馆捐。病妻嗟失倚，弱息叹谁怜。重听山阳笛，含悽彻九泉。
游胜果寺赴沈文伯之招::明代：史鉴::天地茫茫几废兴，中峰依旧有岩亭。江流到海逢潮转，山势如城绕寺青。仙洞隔花春寂寂，野云将雨树冥冥。幽禽似惜韶光暮，频唤提壶笑客醒。
庚子正月五日晓过大皋渡二首::宋代：杨万里::雾外江山看不真，只凭鸡犬认前村。渡船满板霜如雪，印我青鞋第一痕。
月中桂花::元代：谢宗可::金粟如来幻化身，嫦娥留得护冰轮。枝横大地山河影，根老层霄雨露春。长有天香飞碧落，不教仙子种红尘。折来何必吴刚斧，还我凌云第一人。
黑谷东路山::元代：朱德润::高冈盘崔巍，白石落绝壑。鸣泉咽古窦，岩麓净如削。缅想融化初，元气下磅薄。山灵托奇范，株脉下连络。大峰齐云霄，群峤入云脚。朱阑围碧瓦，隐见仙人宅。良境不可负，行将理芒屩。
池州和同官咏梅花::宋代：张道洽::参透香严境，都无灭与生。平分天女白，全借月娥清。雪屋人家好，霜桥野岸横。天寒倚修竹，齐弟伯夷兄。
夜雨，读国朝人诗::清代：洪繻::深夜听雨声，当作琳琅响。春风吹檐除，声似鸣兰桨。入耳无凡音，天机资肸蚃。起视天宇空，窈冥含幽敞。危坐读古书，灯暗走蝄蜽。一编渔洋诗，生吾云霞想。竹垞朱老翁，骚坛森法仗。萧瑟古梅村，感慨极肮脏。岭南陈与屈，悲歌同苍莽。独立邵青门，深造吾向往！维兹数大家，名当塞天壤。一吟一沈深，本朝应无两。苏、陆、李、何后，风骚应接踵。如何嗜好殊，异论兴朋党！吾独无所偏，唐、宋皆素仰。凡调与时趋，巧制涉邪枉。一一必删除，古人庶乎放。晚近号多才，狐禅参龙象。纷纷靡适从，吾取沈与蒋。馀子未定论，徘徊倚书幌。雨声寒入衣，曙光含夜曭。推襟欹枕眠，鸟声报晨爽。
种柳::明代：顾璘::桓公居汉南，睹树感摇落。而我濒衰年，甫植数枝弱。来者方无穷，何必在身乐。
送王载卿::明代：边贡::万里云霄使，三秋泽国船。冰霜消岭瘴，旌盖丽江烟。国赋徵求里，民风奏记前。独怜诗社冷，一别又经年。
偈倾一百六十九首::宋代：释智朋::伶俐衲僧，讨甚巴鼻。著脚处寸草不生，著眼时佛祖扫地。且道以何为扭，不爱南山爱鳖鼻。
过安陆州::明代：王缜::片帆非汉川，北风迎秋景。烟澹石城高，记得古名郢。
赠卢十二竹枝词十二首 其十一::明代：申佳允::白玉仙童吹紫鸾，飞来次第落洺干。他年乱舞琼筵上，赢得吴姬笑眼看。
游径山蕴常上人字无可以山中秋日十诗求和因次韵 其一::宋代：葛胜仲::年大飘零馘已黄，野麋难复厕鸳行。山名一径通天目，便欲看云老是乡。
蝶恋花::清代：陆茜::甚的伤心呼不醒。孽海情天，都是凄凉境。从此相思量合并。将身打点和春病。长夜钟声圆到枕。月落鸟啼，归梦吴江冷。来岁西泠呼小艇。湖堤添个愁人影。
赵郭八景为郭学宪舜举赋 其二 新桥夜月::明代：欧大任::华表何年鹤更回，仙人楼倚郁蓝开。缤纷月里金支导，曾向溪桥半夜来。
送外表王植赴官岭外::宋代：胡宿::五岭知何许，离怀岂易言。传情无去雁，惊梦有啼猿。溪思吴莼老，林香越槿繁。渠渠持美酒，计日望归轩。
钱唐怀古二首 其一::元代：尹廷高::黄旗紫盖竟悠悠，石镜尘昏王气休。江上怒涛空拍岸，海门孤嶂自横秋。琵琶晓月青娥泪，禾黍西风墨客愁。寄语湖山半闲老，当时肉食为渠羞。
快哉行::明代：顾璘::东方日出晓衙集，壮士冲关突然入。背负猛虎手强弩，短镞棱棱血犹湿。斑文白额委中庭，空闪金眸洒寒泣。我嘉壮士饮之酒，拔剑刲羊发仍立。观者如墙方笑呼，杀声落日喧城隅。众豪复提一虎至，洞胸直贯长蛇殳。垂头狼藉类黄犬，猛物失势堪嗟吁。快哉二害同日尽，何啻并殛凶饕徒。田家儿女开户寝，馀惠况及犬与猪。可怜尔虎何太愚，鸷害自古遭神诛。尔类好杀终亡躯，胡不早走深岩居。转易猛性为驺虞，为民献瑞登王都。
补秀老遗::宋代：释德洪::万壑摇苍烟，百滩渡流水。下有跨驴人，萧萧吹醉耳。
秋日自武林病归渔社李使君惠以长篇诵之再四::宋代：杨冠卿::忆昨走京华，炎曦昼方赫。终日无一欣，梦绕旧泉石。西风趁惊波，兹焉挂帆席。千年辽鹤归，客屦户外积。雕胡饭新炊，云腴饮甘液。杞狗杂苓龟，夜吠更晨吸。荣华风中烟，得丧付儿剧。宁复效辕驹，长鸣悲伏枥。李侯金闺彦，气与嵩华敌。龙门世莫攀，冰鉴古无匹。駃騠千里骏，晨炊共蓐食。高吟动鬼神，落笔风雨疾。句诵血模糊，妙理难致诘。
闺情::明代：金诚::欲剪红霞作舞衣，薄云凉雾共霏霏。玉箫吹冷天边月，只待乘鸾子晋归。
遍题朱惟四增置诸胜十二首 其十一 载笔亭::明代：邓云霄::自有名流酬胜迹，挥毫字字斗瑶华。一泓不散池中墨，五色常生笔里花。
赠永崇李将军充襄阳制置使::唐代：李洞::拜官门外发辉光，宿卫阴符注几行。行处近天龙尾滑，猎时陪帝马鬃香。九城王气生旗队，万里寒风入箭疮。从此浩然声价歇，武中还有李襄阳。
秋闱首日八王允辞荐即事漫赋::清代：高方::无心帖括求高第，复上梁王却聘书。祇为耽间成疾疢，非关傲世托耕锄。酒逢嘉会疏狂在，秋满长安寂寞余。自是不归归亦得，北来南去任樵渔。
雁荡大龙湫::宋代：释文珦::深蹊入薜萝，一瀑泻岩阿。曾阅西天志，言居诺讵罗。斜飞疑是雨，清激自成涡。下有苍龙窟，樵人不敢过。
寒食饮杨氏宅::明代：郭谏臣::佳节偏多雨，荒村入禁烟。鸟啼歌扇外，花落舞筵前。香雾侵衣薄，微风入座偏。主人能劝饮，相对共陶然。
次正夫途中蔬食韵::宋代：彭汝砺::昔未与公游，同志不同居。我宠居凤掖，公名专石渠。醪醴赐上尊，膏膻给天厨。彭城作逐客，事事秦越殊。尚惭素餐诗，苦畏城旦书。岂能万钱食，谬驾双轮车。时时置杯盘，登眺随所如。公行适在野，乃至歌无鱼。人生一世间，百年实斯须。无所不可安，何独贵纡朱。饮河惟满腹，奚欠亦奚馀。作诗促公归，去直承明庐。
听琴行::元代：陶宗仪::乐经焚灭乐律亡，乐器不纯乐师瞽。独有羲农所制琴，位置森严尚存古。体修三尺六寸奇，负阴抱阳函四时。上圆下方法天地，前广后杀明尊卑。沈檀岳尾犀象足，徽铸黄金轸雕玉。茧丝素弦抽凤筋，髹漆断纹剥蛇腹。有时漫鼓一再行，泠泉出涧冰峥嵘。清松脆滑五调协，和乐适怨忧伤并。岐山峨峨周所起，帝眷拘幽商不祀。儿寒儿饥儿履霜，残形占梦巫咸死。狄水弗涉行将归，时不我遘兰猗猗。龟之大兮鲁之奄，越裳来庭德孔施。南熏化被民财阜，杏坛教流浑未朽。春江滚滚禹门遥，巴蜀雪消绿于酒。凌虚御风飞仙犹，广寒宫阙三郎游。霓裳羽衣天上谱，阳春白雪还能詶。明妃出塞辞汉主，独抱琵琶泪如雨。文姬心事果纷纭，拍拍胡笳儿女语。白雉朝飞挟两雌，老乌夜啼伤远离。嗟哉无传广陵散，别鹄未作妻苦悲。长清短清弹一过，长侧短侧要安挫。三弄梅花画角哀，鹤鸣九皋其子和。栩栩蘧蘧蝶梦阑，起读离骚身佩兰。大雅不作哇淫滋，隐德忘机鸥共閒。渔翁汎汎沧浪艇，潇湘水云千万顷。何似山居吟啸日，樵歌响荅烟霞暝。短帽轻衫美丈夫，观光上国车骑都。风雷震荡比豪侠，酒酣击剑歌呜呜。改弦别奏清商曲，秋鸿飞云声断续。悲风飒飒皎月流，欸乃悠扬疑击筑。修真理性反天真，淳古淡泊孰可伦。起伏抑扬符至理，情閒手敏妙入神。焚香静听出尘表，昔焉搏拊今衰老。江南巨擘似公无，高山流水知音少。
题王士让御史所藏画卷 其二 古庙折碑::元代：李孝光::山上荒祠山下溪，系牲断石是谁题？落日行人更回首，青枫树里鹧鸪啼。
挽谢次安二首 其二::宋代：吴芾::场屋声名久，簪绅誉望优。心虽驰北阙，化止被南州。缅想生无憾，犹怜志未酬。庭阶有兰玉，身后复何忧。
学士蒋公母挽词三首 其三::宋代：汪藻::才大惊馀子，名高压四夷。雁书希世事，鵩赋暮年悲。习险从人在，杯圈旧事非。凄凉嘉树侧，无复板舆归。
贫居自述 其一○○::明代：李孔修::人皆做得好生涯，我独生涯做便差。二亩稻田留养鹤，数弓茆地尽栽花。弃将儒术修仙道，卖却耕牛买钓槎。更有两般真可笑，皮鞋无底屐无牙。
旅中书怀::宋代：王炎::燕子未归寒已退，海棠半落雨初晴。他乡异县见春色，远水平芜关客情。道路不来黄犬信，烟波深负白鸥盟。数奇落在千官底，敢叹儒冠误此生。
题绘鹊::明代：陈繗::黑白分明众所知，那堪绕树噪无枝。晓来花外高声语，为报飞腾是此期。
乾道七年册皇太子四首 其一::宋代：郊庙朝会歌辞::建储以贤，辟宫于东。典册既备，筮占既从。济济卿士，锵锵鼓钟。天子戾止，盛哉礼容。
蒲静安挽词::宋代：李新::舞鸾雏鹄已先飞，曾倚西山泣晚晖。老去儿孙雄北阮，古来门户占乌衣。萧萧华发犹供祭，历历清谈又解围。洞口仙人招白鹤，玉翰何日与云归。
次韵周秀实监丞嘉仲府判叔侄贻王元渤舍人二首诗中见反且恨不与奕棋之会 其一::宋代：刘一止::不踏清门晓鼓朝，山林真乐在朋曹。乌衣贤胄风流远，赤壁诸郎气义高。底事裁诗多态度，也应索酒甚粗豪。残年我独棋中影，从此天刑傥遂逃。
厓门怀古 其五::明代：佘光裕::海上楼船战血红，何能一旅补天工。尘沙满地风波恶，衰草残烟断晚鸿。
庚子荐饥::宋代：戴复古::乘时皆闭粜，有谷贵如金。寒士糟糠腹，豪民铁石心。可怜饥欲死，那更病相侵。到处闻愁叹，伤时泪满襟。
饮欧阳镇朔即事有赠 其二::明代：王世贞::旌旗春偃白龙堆，教客休停鹦鹉杯。歌舞未残飞骑出，月中生缚左贤来。
广鉴大师观上人为灵芝数百众故乞从檀施乞米::宋代：毛滂::灵芝有良田，岁比万户侯。平生有力耕，以德作耡耰。不许仓箱丰，但知钵盂秋。木鱼一呼饭，千屐如水流。灵芝道亦然，饱汝即罢休。但忧汝易饱，未饱非所忧。后生真可畏，见此观此丘。昔常为我民，今乃从我游。得道於灵芝，胸中罗珍羞。岂特求自饱，将副馁者求。裹钵忽何之，西风送轻舟。处处灵芝田，多稼如云浮。初以非种种，今当不收收。谁施复谁乞，大块同一沤。姑且置是事，吾言亦谬悠。羡观一身轻，翛然逐飞鸥。
送邑侯见廷张君入觐二首 其二::明代：于慎行::千骑牙旌拥道周，齐城仙令古元侯。春前凫影翔霄汉，日下鸳班拱御楼。玉扆望悬天左个，黄金擎拜殿东头。传宣倘问羊裘隐，白发沧浪一叶舟。
咏笼莺::清代：纳兰性德::何处金衣客，栖栖翠幙中。有心惊晓梦，无计啭春风。漫逐梁间燕，谁巢井上桐。空将云路翼，缄恨在雕笼。
散策::宋代：洪咨夔::窈窕薜荔径，勃窣檐葡林。六出无他香，御此众绿阴。低头拾摽梅，齿老酸不禁。仰看栗鼠度，危梢与云侵。百舌巧滕颊，时过声自沉。搏黍晚得意，睍睆流好音。水旁两三家。煮茧矮屋深。午忙不暇馌，荷锄归藁砧。夹桥女萝密，趋坞孙竹森。仙人左元放，拍手东西岑。一气地依天，万事古犹今。溪山岂不好，感概霜满簪。前乎千百年，有人获我心。后乎千百年，知谁同此襟。
汎画溪::明代：凌义渠::短棹徐相引，沿洄听所寻。山馀藏露态，云幻有无心。细树低萦拂，平湾挹静深。怅然增兴绪，那问暮烟沉。
偈颂十四首::宋代：释印肃::心月孤圆时，光非十五六。迷者以圆观，智者应妙触。印危崖，鉴川陆，一性圆通无委曲。了非心外逐尘缘，下坂不走天然速。谁道速，不佛之处不得住，无佛之处一时足。时来铁解放光明，运至石头成白玉。幸逢施主大开张，古佛慧命汝今续。
题叶石轩学僧寮::宋代：胡仲弓::静坐求心印，传经续祖灯。因吟呈佛句，方悟在家僧。芸叶熏檐蔔，枝辞剪葛藤。自从骂师后，无放可参承。
拟不如来饮酒（八首）::明代：朱有燉::寄语红尘客，其如岁月何。新诗随意写，时曲放怀歌。老去朱颜改，年高白发多。不如来饮酒，看我舞婆娑。
喜晴::明代：莫止::顽云宿雨二旬彊，村落家家久筑场。今日碧天开万里，残砧声里爱斜阳。
望乡::近代：秋瑾::白云斜挂蔚蓝天，独自登临一怅然。欲望家乡何处似？乱峰深里翠如烟。
送金佥宪进表分得冀北朝天::明代：祁顺::豸史声华动百僚，鹭车才到又趍朝。闽南山色催行早，冀北风光入望遥。万岁声中瞻黼扆，五云深处听箫韶。悬知竣事归来日，带得甘霖下九霄。
俳体雪香亭杂咏十二首 其一::金朝：元好问::洛阳城阙变灰烟，暮虢朝虞只眼前。为向杏梁双燕道，营巢何处过明年？
寄石湓清越上人::唐代：方干::寺处唯高僻，云生石枕前。静吟因得句，独夜不妨禅。窗接停猿树，岩飞浴鹤泉。相思有书札，俱倩猎人传。
乙未八月避地前湖三首 其一::元代：王逢::两地初雠杀，全家屡死生。守臣无大过，雄长自相争。魑魅阚当屋，鸺鹠啼过城。前湖落木外，排难愧齐卿。
题十二月宫词画幅二十四首 其六::清代：弘历::嬉春人竞打秋千，婀娜腰支綵袖联。画板红绳尚心怯，骑鸾底用学飞仙。
大石岭驿梅花（己卯十一月十三日）::唐代：王周::仙中姑射接瑶姬，成阵清香拥路岐。半出驿墙谁画得，雪英相倚两三枝。
竹枝歌二首 其一 自遵化县还京途中作至治三年春::元代：宋褧::五里河边修禊时，犊车载得细君归。河边柳色迎草色，山云结雨行人稀。
郦山道院::清代：张宗泰::郦山山下路，仙居幽可寻。万木环古观，秋老犹阴森。我来日已昃，铃铎閟清音。天寒树阴薄，时见下饥禽。道人三五辈，痴坐兀似瘖。抠衣登层阁，延眺涤烦襟。山风悠然至，诗对遥峰吟。
过孙山人故居（二首）::明代：雪江秀公::溪边野竹映寒沙，茅屋青山处士家。燕子归来寒食雨，春风开遍野棠花。
题平坡寺::明代：姚广孝::平坡杳杳挹西湖，径断樵行败叶铺。泉落石河深愈急，云归沙树远疑无。夜堂风静纾帷幔，晓井霜寒响辘轳。那得馀生辞世网，卷衣来此日跏趺。
秋思十首 其八::宋代：李纲::秋月照我心，清光奈愁何。回薄万古恨，月愁应更多。独饮不成醉，溯月空长歌。安得一丸药，高奔伴姮娥。
子开移居郊外::宋代：赵汝鐩::数间低矮屋，不可以抬头。嫌市尘埃浊，寻山泉石幽。门松霜干古，窗竹露竿修。办此一廛了，从今何所求。
番社杂咏::清代：黄叔璥::剉竹为椽扇缚筊，空擎梁上始编茅。落成合社欣相贺，席地壶浆笑语高。
天津八景 其八 海门夜月::明代：李东阳::海门东望极空明，月里山河影乍晴。万里沧波天一色，数声灵籁夜三更。水精宫閟鱼龙冷，白玉城高鹳鹤轻。不用扁舟泛寥廓，且看奇绝尽平生。
和郡侯劝驾韵::宋代：姚勉::睎颜欲进圣门科，何意嫦娥剪绿罗。拾紫不知如芥易，一红也觉占春多。兴贤借此双旌重，得士欢于五袴歌。九万扶摇风力健，稳吹槎驭上天河。
偈颂四十一首::宋代：释慧晖::小春霜刃，大家雪机。一堂禅侣，三世节制。时光可惜，岁花不留。自晨至暮，吃饭饮茶。道者一个，无得禅心。从生至老，著衣谈笑。道流半个，莫知自心。徒劳念情，不识玄旨，苦哉悲矣。贫道孤老，走年难击。谨劝云众，一生归信。
次韵子颜 其二::宋代：韩淲::冬日且闲居，谁停五马车。从容见真意，锄尽世骄虚。
沁园春 张君周卿将赴济南提刑经历，出示乐::元代：刘敏中::簿领埃尘，鞍马风沙，逸才未舒。但平安豪宕，黄金易散，高怀洒落，白壁难迂。我问行藏，掀髯一笑，意外功名不用图。南游兴，爱华峰北渚，云海方壶。故园风景非殊。恍六载别来一梦如。想疏篁缺处，多应得笋，新松种后，迤渐成株。归去来兮，东楼南浦，烂醉何妨翠袖扶。明年必，记此时休厌，折简相呼。
巫山一段云 暑夕::清代：沈榛::微汗凝霞脸，轻风逗宝鬘。徐徐散步月弯环。时听竹珊珊。自觉罗衣厚，难将纨扇闲。榴花含露色斑斑。烟雾远迷山。
灯火::宋代：许月卿::灯火掩柴门，{左疏左半，右束}芜烟水昏。鸡啼孤月晓，犬吠隔山村。桃叶翻新曲，梅花返旧魂。凄其何处笛，一笑卧空樽。
文学孙燕诒招同卜董王三孝廉集木末亭酒酣吊古俄而雨至分得豪字十八韵::明代：邓云霄::胜地成文会，张筵集酒豪。虚亭悬木末，峻槛隔尘嚣。云浥芳尊冷，风缠法曲高。官閒堪蹑屐，性懒惯持螯。天阔江如带，郊平树似毛。山川相映发，城郭自周遭。锁断三山浪，宫残六代蒿。荒台曾下凤，古渡尚名桃。钟阜园陵迥，秦淮王气韬。龙髯留玉剑，殿角现金鳌。往事同流水，微名笑一毫。鲍江嗟寂寞，王谢亦萧骚。作手看前辈，词坛属我曹。登坛严部伍，贾勇负鞬櫜。大啸奔雷吼，挥杯急雨号。楼台疑结蜃，几席忽翻涛。且挟丹虹饮，还骑黑蜧翱。回头问尘世，何事日劳劳？
念奴娇 闻清五大臣遇刺感赋::清代：高燮::车场如市一声雷，震破双双两耳。面血洒将黄马褂，几点鲜红竞美。药雨无灵，弹烟空掷，枉学屠龙技。大索不得，莫是远飏去矣。却惭荆聂遗踪，虚无劳躅，如汝差可喜。碎魄零魂犹战栗，屋上骂声又起。巡警汗喘，赏悬百万，秦法殊难持。燕云莽荡，暗杀风潮未已。
春夜别友人二首·其二::唐代：陈子昂::紫塞白云断，青春明月初。对此芳樽夜，离忧怅有馀。清冷花露满，滴沥檐宇虚。怀君欲何赠，愿上大臣书。
同心结三章送林德敷赴齐东 其一::明代：郑善夫::文旗出郭门，念子赴齐东。揽衣起踯躅，叹息不得同。凤麟久增逝，爰居亦避风。冥运方险艰，去去随短蓬。
娥江下岸田为潮汐冲击今不可垦小民勺水煎卤于上::宋代：张侃::江潮冲田渐成地，地久归咸有其味。小民泥炉候泥乾，勺水煎盐求浅利。农家耕田望秋成，煎盐得钱尽力争。呜呼小民尽力争，农家辍耒愁空生。
以嗜酒爱风竹卜居此林泉为韵作十小诗::宋代：方岳::秋云七尺藤，夜雨一卷书。寂寞空山人，微此谁与居。
新亭三首::宋代：马之纯::忆昔诸贤扶晋室，冠盖多于此云集。坐中翻作儿女悲，世换人非但陈迹。我来正值三月春，花落鸟啼春寂寂。江河虽异事略同，同景不殊今视昔。磨灭英雄得丧多，山重水复无终极。安能郁郁老江左，尅复神州当勠力。未论重见管夷吾，只今谁为楚囚泣。徒倚令人三叹息，徒倚令人泪横臆。狄夷相残春又春，时乎时乎难再得。
病起::清代：郭步韫::病起惊秋至，新凉转自嫌。西风吹短鬓，黄叶扑疏帘。久饫冰霜苦，何妨岁月淹。驱愁愁不去，依旧上眉尖。
偶留羊振文先辈及一二文友小饮日休以眼病…因成四韵::唐代：皮日休::谢庄初起恰花晴，强侍红筵不避觥。久断杯盂华盖喜，忽闻歌吹谷神惊。褵褷正重新开柳，呫嗫难通乍啭莺。犹有僧虔多蜜炬，不辞相伴到天明。
余德甫哀词二首 其二::明代：欧大任::十年曾不调，何谓霍家亲。马尾书能谨，蛾眉恨未伸。仲翔犹客陡，有道自人伦。怕听山阳笛，悲风满四邻。
平齐行二首::唐代：刘禹锡::胡尘昔起蓟北门，河南地属平卢军。貂裘代马绕东岳，峄阳孤桐削为角。地形十二虏意骄，恩泽含容历四朝。鲁人皆解带弓箭，齐人不复闻箫韶。今朝天子圣神武，手握玄符平九土。初哀狂童袭故事，文告不来方振怒。去秋诏下诛东平，官军四合犹婴城。春来群乌噪且惊，气如坏山堕其庭。牙门大将有刘生，夜半射落欃枪星。帐中虏血流满地，门外三军舞连臂。驿骑函首过黄河，城中无贼天气和。朝廷侍郎来慰抚，耕夫满野行人歌。泰山沉寇六十年，旅祭不享生愁烟。今逢圣君欲封禅，神使阴兵来助战。妖气扫尽河水清，日观杲杲卿云见。开元皇帝东封时，百神受职争奔驰。千钧猛簴顺流下，洪波涵淡浮熊罴。侍臣燕公秉文笔，玉检告天无愧词。当今睿孙承圣祖，岳神望幸河宗舞。青门大道属车尘，共待葳蕤翠华举。
秋山二首::宋代：杨万里::休道秋山索莫人，四时各自一番新。西风尽有东风手，柿叶枫林别样春。
乙未夏五月初三日夜梦侍朝因追想平日所见成绝句三十八首 其一::明代：黄淮::廿载承恩侍九重，太平气象喜遭逢。于今梦里如畴昔，一一分明在眼中。
补亡诗六首 其一 南陔::魏晋：束皙::循彼南陔，言采其兰。眷恋庭闱，心不遑安。彼居之子，冈或游盘。馨尔夕膳，絜尔晨餐。循彼南陔，厥草油油。彼居之子，色思其柔。眷恋庭闱，心不遑留。馨尔夕膳，絜尔晨羞。有獭有獭，在河之涘。凌波赴汨，噬鲂捕鲤。嗷嗷林乌，受哺于子。养隆敬薄，惟禽之似。勖增尔虔，以介丕祉。
读史::清代：刘慎荣::天下茫茫无清风，及及皇皇兴兵戎。秦师东出山东尽，蒙恬北征漠北空。虽知扫尽熊与虎，尚有所忽虿及蜂。楚人一炬阿房烬，徒令后人笑祖龙。
次韵梅花十绝句 其七::宋代：刘才邵::远树归鸦欲噪昏，闲云撩乱暗江村。冰肤无著凝寒处，耐冷不缘餐日魂。
次韵和廖洞野翰长院中观莲四首 其二::明代：湛若水::天然元不作，清水出芙蓉。自挹瀛洲秀，因思太华峰。神清天所降，根净地攸钟。若就观莲赋，名书必蔡邕。
宋正纪挽词二首::宋代：郭印::姻好通来十八春，酒杯诗卷最相亲。休心失约寻真侣，转首谁知作古人。庵畔松篁长泣雨，室中书史暗凝尘。我尝一访经行处，白日萧条倍怆神。
江晓::明代：邱云霄::江上寒山高翠屏，江中流水去沧溟。江南物候冬犹暖，江树风霜叶自青。
文宣王及其弟子赞::宋代：宋高宗::有卫伯玉，夫子与居。寡过未能，荐赞使乎。以尸谏君，友则史鱼。果得进贤，烂然简书。
绵楼::唐代：薛能::溪边人浣纱，楼下海棠花。极望虽怀土，多情拟置家。前山应象外，此地已天涯。未有销忧赋，梁王礼欲奢。
临江仙::近代：吴嘉谟::负手寻访芳草岸，榕阴渔父垂纶。孤竿影瘦水成纹。不关身外事，忌却眼前春。一袭羊裘滩七里，神仙佳婿前因。有时沽酒斫银鳞。放歌江上月，醉卧陇头云。
客中闻四弟消息::明代：郑作::昨遇梁园使，孤城舍弟居。干戈常在目，烽火不通书。汝计犹长剑，吾心已弊庐。两乡千里隔，瞻望各沾裾。
项羽之死::两汉：司马迁::　　项王军壁垓下，兵少食尽，汉军及诸侯兵围之数重。夜闻汉军四面皆楚歌，项王乃大惊曰：“汉皆已得楚乎？是何楚人之多也！”项王则夜起，饮帐中。有美人名虞，常幸从；骏马名骓，常骑之。于是项王乃悲歌慷慨，自为诗曰：“力拔山兮气盖世，时不利兮骓不逝。骓不逝兮可奈何，虞兮虞兮奈若何！”歌数阕，美人和之。项王泣数行下，左右皆泣，莫能仰视。　　于是项王乃上马骑，麾下壮士骑从者八百余人，直夜溃围南出，驰走。平明，汉军乃觉之，令骑将灌婴以五千骑追之。项王渡淮，骑能属者百余人耳。项王至阴陵，迷失道，问一田父，田父绐曰“左”。左，乃陷大泽中。以故汉追及之。项王乃复引兵而东，至东城，乃有二十八骑。汉骑追者数千人。项王自度不得脱。谓其骑曰：“吾起兵至今八岁矣，身七十余战，所当者破，所击者服，未尝败北，遂霸有天下。然今卒困于此，此天之亡我，非战之罪也。今日固决死，愿为诸君快战，必三胜之，为诸君溃围，斩将，刈旗，令诸君知天亡我，非战之罪也。”　　乃分其骑以为四队，四向。汉军围之数重。项王谓其骑曰：“吾为公取彼一将。”令四面骑驰下，期山东为三处。于是项王大呼驰下，汉军皆披靡，遂斩汉一将。是时，赤泉侯为骑将，追项王，项王瞋目而叱之，赤泉侯人马俱惊，辟易数里。与其骑会为三处。汉军不知项王所在，乃分军为三，复围之。项王乃驰，复斩汉一都尉，杀数十百人，复聚其骑，亡其两骑耳。乃谓其骑曰：“何如？”骑皆伏曰：“如大王言。”　　于是项王乃欲东渡乌江。乌江亭长檥船待，谓项王曰：“江东虽小，地方千里，众数十万人，亦足王也。愿大王急渡。今独臣有船，汉军至，无以渡。”项王笑曰：“天之亡我，我何渡为！且籍与江东子弟八千人渡江而西，今无一人还，纵江东父兄怜而王我，我何面目见之？纵彼不言，籍独不愧于心乎？”乃谓亭长曰：“吾知公长者。吾骑此马五岁，所当无敌，尝一日行千里，不忍杀之，以赐公。”乃令骑皆下马步行，持短兵接战。独籍所杀汉军数百人。项王身亦被十余创。顾见汉骑司马吕马童，曰：“若非吾故人乎？”马童面之，指王翳曰：“此项王也。”项王乃曰：“吾闻汉购我头千金，邑万户，吾为若德。”乃自刎而死。王翳取其头，余骑相蹂践争项王，相杀者数十人。最其后，郎中骑杨喜，骑司马吕马童，郎中吕胜、杨武各得其一体。
过冷泉关次韵::明代：杨巍::西风落木不胜秋，百雉关门控上游。标柱何人仍破虏，弃繻狂客慢生愁。云开霍岳当天出，雨涨汾河拍岸流。到处登临兴感慨，角声高起夕阳楼。
祝英台近 其三::清代：俞陛云::髻同心，眉百结。幽绪为君说。忒煞聪明，宛转陇鹦舌。难忘拥被宵阑，喁喁恩怨，已帘角、晓光微白。太憨绝。自怜生小蓬门，薄命感秋叶。修到梅花，甘作掌书妾。可能捧砚添香，相偎相觑，愿厮守、鬓丝成雪。
云庄十石辞 其五 见素洞::明代：邵宝::夫何为兮此峰，中砑然兮有容。云纷纷兮在下，欲跻攀兮焉从。
偶感呈苏先生::宋代：濮本::好手不甘袖，日对棋一枰。雄争汉楚垒，秘逞孙吴兵。偾着还自错，先机非偶赢。古今多少事，落尽此空声。
无题九章 其七::当代：林昭::虚名实祸误苍生，底事猖狂好说兵。罪己布公称大勇，归仁谢谤见真明。舆情士气须张护，世运民潮莫玩轻。天道无亲常与善，休将耕种问收成。
泛长城东溪，暝宿崇光寺，寄处士陆羽联句::唐代：皎然::箬水青似箬，玉山碧于玉。 ——崔子向逼霄沓万状，截地分千曲。 ——皎然萍解深可窥，林豁遥在瞩。 ——崔子向已高物外赏，稍涤区中欲。 ——皎然野鹤翔又飞，世人羁且跼. ——崔子向沈吟迹所误，放浪心自足。 ——皎然缅怀虚舟客，愿寄生刍束。 ——崔子向说诗整颓波，立义激浮俗。 ——皎然荆吴备登历，风土随编录。 ——崔子向恨与清景别，拟教长路促。 ——皎然溪鸟语鹂喽，寺花翻踯躅。 ——崔子向印围水坛净，香护莲衣触。 ——皎然捧经启纱灯，收衽礼金粟。 ——崔子向安得扣关子，玄言对吾属。 ——皎然
复州十咏 其八::清代：多隆阿::混混泉流出小塘，村居父老得其详。因言此水三冬暖，不似人情一味凉。看彼波中凝线绿，知他坎下毓硫黄。每逢胜境留心记，此是辽东第六汤。
题小景画册十首 其九::明代：孙承恩::澄湖浸云天，有亭湖之涘。凭栏发清啸，鱼龙或惊起。
东窗独坐有怀先友秦庄仲纶::明代：吴与弼::旧游久矣怅晨星，溪上梅花岁又更。寂寞柴门多病际，平生双眼为谁青。
画堂春 思故园梅花::清代：许南英::酿春天气雨霏霏，棉兰有客怀归。故山梅树放新枝，惟有春知！耐冷巡檐有我，寄人远道伊谁？天涯消息，梦里依稀，两鬓成丝！
踏莎行 题王述庵先生三泖渔庄图::清代：张玉珍::鸥浴明波，烟梳细柳。钓船泊近渔村口。江乡八月泖湖秋，持竿有个诗翁瘦。虎帐谈兵，凤池待漏。归田好是莼鲈候。生绡写遍辋川图，无边清福闲消受。
莫种树::元代：张宪::莫种树，种树枝叶多。枯杨易生稊，钝斧难伐柯。秋风动悲思，春月夜如何？
蜡屐::明代：徐渭::冬青虫作蜡，春屐象摩牙。过槛翻愁滑，扶筇未免斜。寄情于木橛，何似隐桃花。笑向獧鞭贾，黄栀借一搽。
感寓三首 其二::明代：徐有贞::七月大火流，西风凉摵摵。熠耀飞荒除，络纬鸣虚壁。白露下漙漙，明星何历历。起视知夜深，斗柄当头直。披衣坐不寐，俯仰兴叹息。骎骎岁去逝，冉冉老将迫。人生天地间，还如逆旅客。一过不留名，徒生亦何益。
发维扬::清代：严绳孙::轻航春流上，烟光净客衣。岸知缘海阔，山自渡江稀。细路花将尽，空村燕不飞。浮家吾自可，白首共渔矶。
吴趋行::明代：王世贞::太伯让周王，剪发窜蛮荆。季子守遗节，屈体臣后生。要离捐肢体，伍员抉目睛。岂若被裘子，兼复韬其名。言游佩端委，文学启休明。赁舂无凡客，门卒亦仙卿。震泽含变化，大海发精灵。焉类十室邑，步趋恒自矜。
临江仙（寿刘教）::宋代：刘辰翁::闻道城东鹤会，欣然一笑乘风。不知一鹤在墙东。神仙人不识，未始出吾宗。弟子有年于此，先生之道如龙。碧桃花子落壶中。化为三五粒，元是北边松。
代怀安王林丞上杨安抚 其六::宋代：林希逸::听得溪边击壤声，年来官府是升平。吏呼不到韩卢卧，整理犁锄待雨耕。
夜吟::宋代：吴龙翰::小院沈沈夜欲阑，东风吹月上阑干。手撼梅花露研墨，醉将吟笔蘸清寒。
送罗职方知秀州::宋代：梅尧臣::陆云尝夸千里莼，便轻羊酪同埃尘。君今得郡正千里，已患无羊厌此珍。乃知南北各所乐，乘舟不如乘马恶。水边不见秦罗敷，纵有西施肌肉薄。使君事事未称意，绿水芙蓉定何若。
雪夜古比部携酒雷比部同过::明代：欧大任::蓟门积雪九衢光，犹得相随酒榼狂。紫禁地分文学掾，白云天远尚书郎。骊驹不用催官骑，鸾鹤偏能恋帝乡。此夜王猷好乘兴，他年无忆剡溪长。
点绛唇·春日风雨有感::明代：陈子龙::满眼韶华，东风惯是吹红去。几番烟雾，只有花难护。梦里相思，故国王孙路。春无主！杜鹃啼处，泪洒胭脂雨。
八月三日游方广洞天留题纪实望仙台与洞天相对乃前山也::明代：郑潜::循源入苍山，乘风蹑云栈。石门境方幽，洞天路疑断。杰阁撑岩空，危阑倚云半。络石藤为罗，攀崖竹垂缆。龙树春长荣，羊谷迹未漫。冰帘挂晴昼，飞步惊童丱。天瓢注龙尾，足以苏旱暵。我来当清秋，况得游览伴。篮舆念民力，铁杖契禅观。平生泉石兴，庶儗毛骨换。会登望仙台，松巢翠华幔。
甘宁庙::宋代：冯时行::豪杰自不群，俗眼盖盲瞽。刘表既不识，那复论黄祖。翻然脱羁衔，渡江得英主。垂手立功勋，雄名诧千古。
书陈叔永高漫士所作小景扇头::明代：王恭::鸟外群峰合翠微，半湖烟树隐楼扉。桐江未胜龙池好，聊向寒矶钓夕晖。
浪淘沙令::元代：姚燧::初度菊花秋。霜水痕收。可知不肯离荆州。元就龙山风力软，破帽飕飕。今夕定开舟。涨水矶头。渊明解印去来休。梦绕橘斋新草阁，檀板轻讴。
目盲::宋代：范纯仁::肝胆输将竭，因钟两目盲。小冠希子夏，令色耻丘明。青白何曾变，纷华旧不争。幸回观物志，都作反身诚。
苦旱 其一::宋代：韩淲::望云渴雨验朝霞，不但田家更国家。兵食固难资宝货，民饥岂为用泥沙。一邱一壑自栖遁，百巧百穷谁富奢。水旱是天祈是我，山川灵响本无差。
和叶徵君见寄二首::宋代：曹勋::庵扉深向白云隈，尘外朋游首重回。三叠琴心融内景，一窗宴坐蕴真胎。雨催芝术依微绿，花发菖蒲积渐开。寄语道人端有待，莫留水榭与风台。
再寄::宋代：胡梦昱::沉沉汉殿晓烟迷，燕雀输他取次飞。爰把丹衰吐骨鲠，且甘白饭与鱼肥。意循天理可无忤，岂料人心各有机。日薄西山予未死，当留此语待公归。
早起看雪::清代：玄烨::凛冽朔风舞雪，逶迤静夜高眠。起听芸窗万籁，依然寻句韦编。
读东坡和靖节诗::宋代：薛季宣::我读渊明诗，颇识诗外意。坡公继逸响，个中有佳思。取友百世上，古来独二士。陶固泉石人，苏则廊庙器。出处了无同，声名都自异。往来不可作，矧复通姓字。神交定忘形，饮食尚知味。蕤宾中声律，片铁犹应类。兹文在尼父，为复昌旦事。今时道古语，莫作今世视。以我思惟心，充彼刚大气。芥子纳须弥，谁信略相似。
舟过渔林关望沈功宗墓::清代：毛奇龄::落日渔林放棹迟，故人宿草望离离。深怜子敬琴亡后，恐负桥元车过时。江阔市亭环废井，关长贾舶近荒祠。难寻下马陵前路，肠断胶西君不知。
菩萨蛮四阕 其一::近代：汪石青::翠翘垂暖钗头凤。侧梳宝髻云鬟重。揽镜爱新装。风吹衣褶香。容华愁易歇。学打同心结。不是媚芳春。由他莺笑人。
书感::宋代：陆游::溪路人家尚阖扉，强扶衰惫著征衣。百年朝露古所叹，一棹秋风吾欲归。楚客长号沽白璧，汉宫太息遣明妃。铄金消骨从来事，老矣何心践骇机。
沁园春 其七 蚓::清代：樊增祥::生无骨筋，食槁饮泉，于陵与同。向韭畦收采，捣泥治鲠，药奁珍弆，出土为龙。玉砌光阴，琼州乡贯，朐䏰名传汉志中。轩辕后，更有谁曾见，汝大如虹。藏身喜傍幽丛。莫暗啮香根寸寸空。笑似蜗少角，免寻争战，如蚕无茧，不受牢笼。溽草阴墙，乾苔浅土，朝暮长吟一笛风。生何幸，看后身仍化，百合花红。
寄黄梦授机宜::宋代：吕南公::少年秋赋险横飞，晚去从军脱布衣。只见乡评推孝行，岂知俗效在兵机。黄云古渭边烽断，春草临洮战马肥。了取功名上麟阁，莫因昼锦苦思归。
送僧二首::唐代：马戴::亲在平阳忆久归，洪河雨涨出关迟。独过旧寺人稀识，一一杉松老别时。龛中破衲自持行，树下禅床坐一生。来往白云知岁久，满山猿鸟会经声。
再赋前韵五首::宋代：王洋::卫玠神清玉不如，非同杜刈斩肌肤。十篇冰玉传青史，便是神清得似无。
莪默绝句集译笺乙集 其七十三::当代：伯昏子::阴曀层天涕泪垂，群芳啜饮更葳蕤。欣欣蓓蕾令余乐，花发骸尘我为谁。
贺新郎 忆鹤::宋代：刘之才::苍藓粘溪路。帐山君、翛然羽化，梦魂何许。曾约秋云萦客袖，舞傍吟皋砚坞。矫清唳、裂穿云宇。江碧空濛无处问，问孤山、梅底人知否。烟夜永，耿心语。瑶华一去成幽阻。倚修篁、抱琴愁绝，天寒日暮。城郭悲歌华表恨，此事销凝千古。有招隐、小山能赋。蕙帐空兮谁夜怨，算课骚、读易俱凄楚。步深窈，堕松露。
次韵王彦声赠梅公择::宋代：李弥逊::诗梅傲世独深居，气与孤云共捲舒。客辙每逢樽有酒，剑歌休叹食无鱼。鲸波坐隔三山外，鹏翼终腾万里馀。冠玉围金真戏事，醉髯聊复一轩渠。
幽兴贻任文田::清代：彭绩::清钟动幽兴，日暮薜衣寒。寂寂入松路，遥遥分翠峦。白云茅屋润，黄叶野秋乾。想见高人坐，孤琴时一弹。
笼鹰词::宋代：张耒::八月穫黍霜野空，苍鹰羽齐初出笼。剑翎钩爪目如电，利吻新淬龙泉锋。少年臂尔平郊去，草动人呼跃寒兔。竦身下击霹雳忙，毛逐奔风血濡距。尔能搏兔不能食，未饱中肠行复击。主人厌兔尔尚饥，一生不快为人役。蒿间黄雀鸣啾啾，饥啄野粟心无求。赋形虽小技能薄，不受羁縻得自由。
题梁谷才小像::明代：胡奎::迹不远城市，志惟在山林。所以梁伯鸾，高名传至今。
和答河间李主事旦 其二::明代：程敏政::欲返瀛东力未支，天涯相望一茅茨。逢人话到桑麻后，羡子书言社稷时。开径不当驰马地，濯缨谁共狎鸥池。他年径造非生客，寄语山童莫漫辞。
和程及甫迎春三首::宋代：程公许::万生宁不念扶颠，涧壑今犹挽莫前。过眼舜华开落几，功名好在鬓皤然。
述怀二首 其二::元代：周霆震::风雪炉存半死灰，每听人语辄惊猜。眼穿屡揖亲知问，愁极忽传儿子来。足茧荒墟烟惨澹，魂飞间道石崔嵬。经过且勿谈辛苦，阖室无虞已幸哉。
乐府杂咏六首。双吹管::唐代：陆龟蒙::长短裁浮筠，参差作飞凤。高楼微月夜，吹出江南弄。
颂证道歌·证道歌::宋代：释印肃::师子吼，无畏说，巍巍不动威光摄。十方法界现全身，且无伴侣相交涉。
春日山行 其二::宋代：洪咨夔::两点眼光牛背上，一窝春色落花边。世缘不到山深处，只恐深山起世缘。
春日（己巳岁作）::明代：杜琼::白发慵梳不裹巾，高斋无语独伤神。忧君谁似监门女，匡世难求筑版人。天外乱山迷落日，雨中芳草恋残春。新刍未熟难成醉，欲借醇醪问比邻。
西禅听戴道士弹琴::宋代：黄庭坚::灵宫苍烟荫老柏，风吹霜空月生魄。群鸟得巢寒夜静，市井收声虚室白。少年抱琴为予来，乃是天台桃源未归客。危冠匡坐如无傍，弄弦铿铿灯烛光。谁言伯牙绝弦锺期死，泰山峨峨水汤汤。春天百鸟语撩乱，风荡杨花无畔岸。微霠愁猿抱山木，玄冬孤鸿度云汉。斧斤丁丁空谷樵，幽泉落涧夜萧萧。十二峰前巫峡雨，七八月後钱塘潮。孝子流离在中野，羁臣归来哭亡社。空床思妇感蠨蛸，暮年遗老依桑柘。人言此曲不堪听，我怜酷解写人情。悲歌浩叹弦欲断，翻作恬淡雍容声。五弦横坐岩廊静，薰风南天厚民性。人言帝力何有哉，凤凰麒麟舞虞咏。我思五代如探汤，真人指挥定四方。昭陵仁心及虫蚁，百蛮九译觇天光。极知功高乐未称，谁能持此献乐正。贱臣疏远安敢言，且欲空江寒滩静。渔艇幽人知我心悠哉，更作严陵在钓台。吾知之矣师且止，安得长竿入手来。
倒用前韵::宋代：邹浩::我有一张琴，穷高更极深。瓠巴那解鼓，师旷杳难寻。寂寂三冬夜，悠悠万古心。衣冠遍天宇，谁为作知音。
北海月夜作寄怀黄元白西湖::清代：黄节::月浮荷影了无尘，积暑初降雨气新。尽日荡舟忘士女，一波摇岸作澜沦。众中得乐成黄蘖，湖上思君骋白蘋。莫谓东南能去乱，已闻行涨到江滨。
浣溪沙 立春日病中作今岁逢闰首尾两春::明代：王世贞::柏叶金花自趁人。青丝白玉未沾唇。半床衾冷半残身。几度黄杨犹厄闰，一年衰草再逢春。东风为我太慇勤。
后杂兴 其二::清代：赵宾::散行阅畦蔓，一叶藏一瓜。蕊而不实者，满目炫黄花。方悟古至人，不苟露英华。隆中抱膝客，棘津卖浆家。
听猿::宋代：白玉蟾::三树五树啼寒猿，一声两声落耳根。吾疑耳到猿啼处，却是猿声随风奔。猿声不悲亦不怨，吾亦於世何所恋。夜深月白风籁寒，听此忽然毛骨换。
浣溪纱 其二 睡起::当代：黄绮::梅子青时昼永闲。那因久别带衣宽。着人情绪欲言难。戏蝶花飞芳影混，垂杨风里午阴圆。不禁睡起怯轻寒。
玉蝴蝶::明代：屈大均::蝴蝶粉，鹧鸪斑。冻凝双玉间。知是漆园閒。翩翩梦未还。化烟碧，莲花白。风影欲双翾。看尔当鸾蛮。并飞谁可攀。
莪默绝句集译笺乙集 其四九五::当代：伯昏子::早知司命性乖张，毒螫相追无处藏。不爱良人爱浪子，岂因昏愦抑愚狂。
骊山杂咏 其一::清代：张问陶::宝炬金莲照地光，山云犹自想衣裳。念奴憔悴龟年老，谁与诗人吊夜郎？
顷溧水归登官塘汤汉章义门::宋代：仇远::王山翔凤集东庐，花竹园池可隐居。奕代文声传学馆，大书义字式门闾。壎箎雅奏和为贵，樽俎清言乐有余。车笠重逢当一笑，白眉青眼尚如初。一塘分雨百泉流，喜作山房信宿留。骑马傍门知不厌，坐床索酒合应羞。生平仲举延徐穉，老去文渊忆少游。雾豹直疑斑已露，翩翩入谷有鸣驺。
小飞来亭二首::宋代：杨长孺::阴森古木石心栽，清澈寒溪镜面开。斗起孤峰三百尺，从今唤作小飞来。
送张元安肃知军::宋代：宋祁::星闱几罢日薰衣，万里题封换使麾。都外鸱夷催軷酒，塞南杨柳望春旗。中军尺檄閒飞羽，前队鸣髇列素支。竞病不须贪赋韵，路人笳鼓记归时。
送萧季然倅均州::宋代：曹彦约::持家远与立朝同，善继何人似乃翁。国史便书萧傅直，乡评更仰伯夷风。只今边备艰难际，自古官箴谨饬中。四帙亲朋今健者，尚看褒诏咤江东。
暮春泛舟涪江::宋代：李新::已把荷衣换钓裘，不妨官柳系渔舟。提壶劝酒虽无意，杜宇言归却自由。十里江风吹昼梦，一川梅雨敌春愁。忘机鸥鹭休飞去，且为閒人更少留。
金刚随机无尽颂 其三 结实分主::宋代：释印肃::劈开三十二，金点琉琉器。灿烂烁光辉，谁解分明契。
田父吟五首::宋代：叶茵::夜登车桁昼耘秧，怕说风伤与水伤。历尽艰辛双鬓白，今秋方觉稻花香。
东瀛为银台张廷器作::明代：林俊::簉迹仙班己岁华，沧洲老木旧名家。分明子夜见初日，隐约神楼住彩霞。海上独来青鸟使，人间几度碧桃花。万牛莫漫移山力，只赤蓬莱岂待赊。
再扫萧红墓四首 其一::近代：聂绀弩::匍匐灵山玉女峰，暮春微雨吊萧红。遗容不似坟疑错，碑字大书墨尚浓。生死场剽起时懦，英雄树挺有君风。西京旧影翩翩在，侧帽单衫鬓小蓬。
斋宫尚有残雪思作学士时摄事于此尝有闻◇诗::宋代：欧阳修::老来何与青春事，闲处方知白日长。自恨乞身今未得，齿牙浮动鬓苍浪。
水心书院次容彦昭::明代：罗伦::游子来何之，来之水心亭。同流混清浊，高思入玄青。病菊东篱醉，幽兰陋室馨。石齐频入梦，经纬两冥冥。
晚泊大富村 其一::明代：李孙宸::维舟上断岸，曲径石桥斜。林迥衔残日，湖空宿落霞。往来见渔艇，三五出人家。向晚看潮长，桃源或有花。
郊居八首 其六::明代：张时彻::有鼓不自鼓，有琴不自弹。端居习清燕，阒寂寡所欢。寒泉盘户碧，坠叶满庭丹。采采芙蓉花，云露何漙漙。
劫后归来残菊犹存把盏东篱怆然赋此::近代：李云夔::独撑傲骨立斜阳，百战严霜晚节香。一样秋风秋雨里，华容瘦损可怜黄。
于浒西赠别明叔三首 其二::明代：康海::时日得君来，开豁极心目。夜坐对明月，清谈倒筐腹。方儗千日欢，讵忍后期促。饯子卓午天，徘徊日西没。眷恋勿复言，去去保馀馥。
题郑氏家藏古画::明代：王恭::凉雨净氛壒，孤云结层阴。飞流激芳涧，嘉木澄幽林。鸟啼谷中趣，人閒川上心。谁为后来者，当期此投簪。
奉寄王江州六首 其六::明代：胡应麟::飞动征西节，分违蓟北盟。词人空碣石，才子暂江城。綵笔千秋价，绨袍一代情。向来挥手地，忍忆去帆平。
绣思曲::明代：朱诚泳::碧纱如烟春昼长，玉桃花绽东风香。小屏深坐悄无语，越罗刺到双鸳鸯。凝神想像阳台去，心绪纷纷乱如絮。百啭流莺和泪闻，声声正在人愁处。宝篆烟消金鸭冷，碧云天外红轮暝。重整残妆启镜奁，镜中怕见孤鸾影。
读西域闻见录::清代：金朝觐::信有骚人制作雄，新疆西尽九州同。皮冠靴屦人伦外，雪海冰山大地中。险绝难劳槎客访，灵奇未许谢公穷。总因王气归东土，一任车书万里通。
诗赠富乐山海公长老::宋代：王纲::心地如今不动尘，大千境界百年身。掩关明月上峰顶，满座清风生玉津。雪岭松筠为节操，石楼钟磬度昏晨。已同七老图岩壁，便是龙华会里人。
灌禾::明代：吴与弼::田头一一荷锄过，自放寒流灌晚禾。随分不辞筋力苦，坐看明月好怀多。
雾::清代：弘历::密锁千林树，迷离暗晓光。乍看平野白，却失远山苍。捲速全消日，收迟为护霜。停鞭遥望处，添得几峰黄。
如梦令::元代：王哲::九一初寒有自。朔气任从开肆。是处蛮严凝，正遇中冬节至。藏异。藏异。内隐新阳欲施。
燕子矶::明代：徐熥::芦荻萧萧远水平，沉江铁锁尚留名。半空鹳鹤飞来影，千载鼋鼍化去精。石占中流危截浪，云侵残垒暝吞城。山僧似惜游人别，犹送疏林磬一声。
送武昌教授::明代：薛瑄::武昌风土冠南州，都博于今拔俊尤。拜命已应增士气，趋程行复泛江流。汀洲蕙绿光风转，沼沚芹香宿雨收。还似苏湖人士盛，可无声誉达宸旒。
山居杂咏 其十二 补衲::明代：成鹫::十年成一片，计日累千针。重叠水云态，绸缪岁月深。揩磨非著意，寒暑失偷心。渐觉无痕迹，衣珠不用寻。
冬夜陪丘侍御先辈听崔校书弹琴::唐代：杨巨源::雪满中庭月映林，谢家幽赏在瑶琴。楚妃波浪天南远，蔡女烟沙漠北深。顾盼何曾因误曲，殷勤终是感知音。若将雅调开诗兴，未抵丘迟一片心。
花底杂歌::明代：刘璟::江城雨后花蒙茸，离筵一曲情正浓。冰丝戛桐泣孤凤，流徵激楚随飞龙。悠悠车马秦淮道，多少残红委芳草。行人觐省须早归，君亲恩义难两违。
挽马都阃二首 其一::明代：胡应麟::矍铄闻飞将，苍茫失故侯。金章新息在，铜柱伏波留。已逐沙场逝，宁怀下泽游。至今灵爽在，犹自慑壶头。
桂::唐代：李峤::未植银宫里，宁移玉殿幽。枝生无限月，花满自然秋。侠客条为马，仙人叶作舟。愿君期道术，攀折可淹留。
苏幕遮 赠李哥缘再要出家::元代：马钰::李先生，难舍俗。出去还来，坏了昆山玉。覆水重收弦断续。一事无成，惹得空捞漉。悔前非，明性烛。火灭烟消，心上休怀毒。欲与马风闲厮逐。直待年深，看透伊心腹。
大将出师歌::宋代：陆游::将军北伐辞前殿，恩诏催排苑中宴。紫陌惊尘中使来，青门立马群公饯。绣旗杂沓三十里，画鼓敲铿五千面。行营暮宿咸阳原，满朝太息倾都羡。天声一震胡已亡，捷书奕奕如飞电。高秋不闭玉关城，中夜罢传青海箭。可汗垂泣小王号，不敢跳奔那敢战。山川图籍上有司，张掖酒泉开郡县。还朝策勋兼将相，诏假黄钺调金铉。丈夫未遇谁得知，昔日新丰笑贫贱。
弃讲归云栖修净业（二首）::明代：月潭德公::百城烟水少司南，四十无闻又过三。却忆莲花池上客，松声月色好同参。
花非花 其三 咏韭::清代：董元恺::舍东畦，霜后圃。比青篘，舒翠缕。知君昨夜故人来，为我殷勤剪春雨。
对酒怀里中诸同好四首 其四::明代：唐时升::孺谷本清真，潇洒意遗俗。翩翩谢纨绮，咥咥亲醽醁。室中治书郎，美者颜如玉。素手行深杯，朱唇度丽曲。春寒同衾裯，夜半唤炬烛。一朝人事非，七尺如湿束。宁辞案牍烦，幸免缧绁辱。忆昔过从时，光景何由赎。岂不思同忧，事势多踯躅。纵有酒如泉，悒悒何能沃。
偈颂二十五首::宋代：释普岩::断杨歧正脉，坏临济纲宗。赤土涂牛奶，密室不通风。身产身后池，深瘗白云之中。非父非子，狭路相逢。涧藻溪苹相钝置，谢郎错认钓鱼船。
虎丘望山后::清代：玄烨::试剑空存石，生公尚有台。爱看山后景，错落野田开。
东台山::明代：王夫之::百里初见山，西晖客望闲。半峰明紫树，群岫倒苍湾。仙馆箫声歇，渔舟隔浦还。祝融知近远，清梦骛云间。
梦感::宋代：梅尧臣::生哀百十载，死苦千万春。何为千万春，厚地不复晨。我非忘情者，梦故不梦新。宛若昔之日，言语寻常亲。及寤动悲肠，痛送如刮鳞。
和巨济韵::宋代：薛绍彭::通泉字法出官奴，日日临池恨不如。双鲤可无轻素练，数行惟作硬黄书。乡关何处三秦路，马足经年万里余。多谢玉华宫畔客，新诗未觉故人疏。
秋日许郭殷见枉鲍山山庄::明代：李攀龙::玉壶春酒石榴殷，此日中林见往还。堪是樽前几知己，那能不爱叔牙山。
怀人诗廿四首 其一 岧阉::近代：寇梦碧::梦窗四稿樊南集，与世聱牙苦费才。龙性难驯天械缚，欻然电笑笔端开。
存公送葡萄::明代：欧大任::草龙珠子满盘秋，照水摩尼对白头。莫笑先生看五熟，不将斗酒博凉州。
试巾::明代：王廷陈::老态侵陵短发知，强颜结束试巾时。向人雅恊渔樵侣，顾影何惭丘壑姿。新月举头从一堕，过云送目任长欹。古来高士谁堪效，折角风流是我师。
介甫作巫山高命光属和勉率成篇真不知量::宋代：司马光::巫山高，巫山之高高不极。寒江西来曳练长，群峰森罗十二戟。清狖悲号裂翠崖，老蛟怒门摧丹壁。轻生重利三马客，一叶直冲高浪白。船头吟啸坐自如，仰视长天不盈尺。丛祠象设俨山椒，巫祝纷纷非一朝。云是高唐神女之所处，至今暮雨常萧萧。我闻神理明且直，兴亡唯观恶与德。安肯来从楚国君，凭依梦寐为淫昏。襄王之心自荒惑，引领日望阳台云。独不思怀王西行不复返，甲光照地屯秦国。蚕食黔中下荆门，陵园宗庙皆烧焚。社稷飘零不复存，嗟嗟若敖蚡冒将，筚路蓝缕皆辛勤。
又和忆西湖十绝 其九::明代：夏良胜::雪峰眼底无巴蜀，寒月纷纷雁荡来。见说西湖好风景，山阴旧伴许流杯。
题赵子固水仙::元代：项炯::龙波乍起湘云湿，帝子欲归归不得。十二烟鬟点遥碧，到今愁魄寄湘花，画出深愁云绕笔。
岭傍深溪见花柳甚幽::明代：顾璘::孤峰天畔绝人家，山杏山桃夹路花。欲访韩终求石髓，洞门深锁一溪霞。
自南港到鸡笼道中口号::清代：林占梅::群峰势何奇，追随十馀里。回首及斜阳，始入昏霭里。
入秋无事案头偶有纸笔随意辄书如风扫华不伦不理故曰杂题 其十三::明代：王世贞::秋声不解愁，偶叶愁人意。任使将愁来，无愁与相会。
食车螯::宋代：杨万里::珠宫新沐净琼沙，石鼎初燃瀹井花。紫壳旋开微滴酒，玉肤莫熟要鸣牙。枨拖金线成双美，姜擘糟丘并一家。老子宿酲无解处，半杯羹後半瓯茶。
自题诗集::宋代：释宗美::新集刍荛六百篇，冥搜疑到不还天。多惭未得骚人旨，虚役身心五十年。
月夜久坐偶进一杯::明代：郭之奇::月能坚客坐，久对则生愁。徐以风开夜，濯于雪拟秋。庭花将入梦，樽酒令回头。忆想成三者，可宜向影求。
离建::宋代：巩丰::旅中多得早朝晴，野润衣襟苦未清。时时数点雨犹落，隐隐一声雷不惊。山入夏来差觉老，花从春去久无情。长汀又涉来时路，麦陇桑村小问程。
江楼杂咏 其四::近代：刘咸荥::天光入夏自清和，锦水东头载酒过。人影衣香争旖旎，夕阳归去画船多。
閒居 其五::明代：梁以壮::竹门不用掩，此日事为何。地画赢蛇酒，池浮换字鹅。耳聋婚渐毕，肝冷睡偏多。福以交游少，高僧时一过。
宫词 其二十三::唐代：花蕊夫人徐氏::翔鸾阁外夕阳天，树影花光远接连。望见内家来往处，水门斜过罨楼船。
李氏席上有感::宋代：邵伯温::翻翻绣袖上红姻，舞姬犹是旧精神。坐中莫怪无欢意，我与将军是故人。
夜坐::清代：陆汝猷::绕枝鸟莫定，羁客睡能不？灯烬时腾燄，炉香不散愁。吟哦孤枕悄，花月小窗幽。惆怅春宵短，谭衷为久留。
寄青空道人::明代：孙一元::斗酒长歌对夕曛，相思无那隔重云。夜来梦到西湖路，白石滩头鹤是君。
题泽翁小卷 其四::宋代：王柏::寂寞小桥前，山人住何处。村童酤酒随，策杖同归去。
好事近（甲申春益昌作）::宋代：李曾伯::春在粉墙西，墙里不知春色。惟有桃花一树，似故园益识。晚来携客上南楼，山外又山隔。准拟清明何处，问东风知得。
将入仙都::宋代：方岳::客如我亦未为俗，着我於中何忝渠。若作春阴愁又绝，蕙花香冷雨疏疏。
探赜 其二::宋代：程垣::庄周一妄诞，丘明一浮夸。两都绣春英，三京组朝霞。楚骚哀灵均，鵩赋凄长沙。律以素王经，春蛙与寒鸦。
游金柱观瀑泉::宋代：韦骧::源高云表许谁穷，飞出岩前百丈雄。岂是山神作灵怪，解将烟雨变晴空。
游仙词三十三首::宋代：王镃::看了金书看水流，刚风吹鬓不知秋。碧瞳仙过天河去，戏擘云衣作彩舟。
蔡子因相过留踰月::宋代：叶梦得::解作江山一月留，仲文儒雅更风流。欲知爵跃心能喜，正爱蝉连语不休。筑室君方论并舍，归山我已办扁舟。交亲四海今馀几，万事伤心付白头。
寄题灵武王孟扬南湖草堂::明代：王恭::湖南小山谁结茆，潮阳使君归避敲。五马行春何处在，空梁落月多神交。后人此地还庐墓，日望寒松叹风树。损庵画坐想音容，密斋夜起悲霜露。阿翁曾与石为邻，今见盘陀若大宾。阿翁当年与山好，仰止今朝思古人。澄湖积雨秋波净，菱叶荷花落天镜。出户唯将鸥鸟亲，罢琴也逐渔樵兴。君家事业何可当，兄弟联翩如凤凰。新制文章行满箧，旧藏袍笏尚堆床。溪藤歙砚相辉焕，金薤琳琅映华翰。秘阁图书出晋唐，故家彝鼎超秦汉。我昔登龙候使君，满堂宾客正论文。南阳醉墨今何在，太史清诗久不闻。前朝冠盖多如雨，谁共使君同日语。地下逢人不愧心，人间有泪空传古。三十年来别永阳，白头无复更登堂。心随辋口栾家濑，梦落盘中李氏庄。看君岂是悠悠者，昨日桥门动声价。合浦初还照乘珠，流沙远致空群马。到家又结草堂期，曾对山灵发誓辞。名遂古来应税驾，南湖谁假北山移。
极乐寺访海棠还至觉生寺观大钟庭有松绝奇古并纪之 其一::近代：黄浚::独笑深林剩几枝，繁华空说介溪碑。凋零如汝犹多幸，及见荷亭作柱时。
迈陂塘 初月含树凉云动帘遥夜坐疏翠吟楼仿佛记斟酌桥媚波风景::清代：姚燮::荡鳞云、夕天如卵，琼光交上明绮。红樨花瘦香藤络，月挂眉弯纤翠。愁恁睡。更凤子啼残，隔院闻箫吹。微飔动矣。转晶插无声，一萤溜碧，清露悄焉坠。撩人忆，当年媚波楼底。灯屏邀坐双髻。醉听团扇桃根曲，暗拍钗梁唱起。还共倚。向桐叶阑干，领略些秋味。韶华似水。定浣到罗衫，旧时酒点，点点换新泪。
留别诗三首 其三 秋山归兴兼别樱林诸诗长::当代：张海鸥::乘槎披雪访扶桑，幸会樱林雅韵长。归路依依频返顾，秋山一半带斜阳。
岩腹棺铭::唐代：佚名::欲堕不堕逢王果，五百年中重收我。
清平乐 其十一::清代：吴湖帆::敷文尽去。隽语无嫌絮。醉意狂情禁不住。争似谁家深处。窗前月色微昏。更阑悄掩重门。正好相倾肺腑，胜于真个销魂。
春霁汉南登楼望怀仲氏子京::宋代：宋庠::三楚风烟会汉津，凭高倦目此城闉。山前雾密疑藏市，楼上尘轻不污人。鸣瑟久抛雩舞地，称觞更负永和春。私书一纸离怀苦，望断波中六六鳞。
鹊桥仙 寄汪南轩::元代：谢应芳::青年去了。青衫破了。旧日青毡无了。一时清兴未能除，说与故人知道。春花春好。秋花秋好。每日看花尤好。人生沽酒买花钱，消得杖头多
作诗::当代：卢青山::作诗离弦箭，能令石虎啸。作人圈中虎，空被围栏笑。问汝何如此，夜阑每自诮。膝能直如弦，颈幸硬如鞘；时平安用之？墙角尘所罩。弃置非无功，为蛛搭架绕。
送大宗伯介溪公南都十二韵::明代：高叔嗣::露板承欢渥，天书拜宠灵。春官典邦礼，风后佐王庭。出入登三事，遭逢起一经。持衡人莫眩，讲殿帝亲听。妙思黄华句，雄篇绣补铭。龙文生赤汗，鸾翮奋青冥。暂枉神都远，同追祖帐停。二京分化理，八座备仪形。仙棹花催发，官途柳为青。微生荷剪拂，孤迹困飘零。空谢伸眉日，多愁短发星。公还众所祝，强饭念朝廷。
种王瓜篱豆诸蔬::清代：黄之隽::昔逮养亲日，灌园佐击鲜。亲亡事奔走，忽忽二十年。倦游返衡门，老圃聊息肩。修我灌园业，情事恍如前。汲水谅非水，清泪同涓涓。此蔬亲不逮，此圃亲所传。终作抱瓮身，五鼎未列筵。瓜瓠如有知，为我根蔓牵。蔓则蔽苍野，根则入黄泉。以告我父母，贫贱子可怜。瓜瓠莫结子，有子亦徒然。
满庭芳 姑苏午日次素庵韵::清代：徐灿::旧柳浓耶，新蒲放也，依然风景吴阊。去年今午，何处把霞觞。赢得残笺剩管，犹吟泛、几曲回塘。伤心事，飞来双燕，絮语诉斜阳。石榴花下饮，吊花珠泪，还倚花藏。过一番令节，如度星霜。向晚竹窗萧瑟，凄凄雨、先试秋凉。难回想，彩丝艾虎，少小事微茫。
曾徽言学士求赋所蓄端砚曾尝避乱海陵家赀尽没于贼独携此砚脱去::宋代：张扩::君家文房珍，尤者一二数。端溪从谁得，不记岁月古。中洼隐天成，外削馀雷斧。色羞龙尾乾，质陋雀台窳。平生依石丈，什袭费调护。向来萑苇中，险作百碎补。脱身间道还，神物远侵侮。他年沉香亭，奉诏翻乐府。周旋妃子手，借润毛与楮。
松湖渡亭子夕眺，怀西山朱炼师::元代：范梈::不解无愁祇遣愁，凭高试看水东流。一天鹭影摩仙阙，两岸蝉声送客舟。肯信先生居锦里，不将夫子敬丹丘。如闻旧按蓬莱节，松下时时省钓游。
贺平阴刘元阳新授四氏学掌教::明代：于慎行::闻君待诏出长安，儒服新裁委貌冠。鲁国诸生皆圣裔，汉家博士是朝官。桥门暮雨阴槐市，讲席春风自杏坛。回首乡闾殊未远，北堂鱼笋致非难。
城南塔院::宋代：范端臣::青天寥廓地输囷，云海苍茫万里春。渺渺江风吹不断，塔中人与太虚邻。
园樱伤老也::宋代：司马光::园有繁樱，圃有肥菁。我酒既清，我淆既馨。我友戾止，聊以如情。今我不乐，日月其径。
北郊劳农归路五十六言::宋代：魏了翁::方春不及与劭农，十月郊行劳岁功。因记旱云占晻溘，更愁霖雨曈曨。田苗粒粒祈禳里，民命丝丝叹恨中。忧国原丰虽我志，更须人事与天通。
奉和袭美茶具十咏 茶舍::唐代：陆龟蒙::旋取山上材，架为山下屋。门因水势斜，壁任岩隈曲。朝随鸟俱散，暮与云同宿。不惮采掇劳，祗忧官未足。
自和::宋代：李曾伯::一壑冯夷宅，五丁盘古开。天将作甘澍，地岂著浮埃。梭化雷陂去，槎乘星渚来。犹疑真隐在，搜访莫徘徊。
西樵大雨同雪公往碧玉洞观瀑布::明代：屈大均::骤雨惊林壑，开门落叶纷。遥知东瀑布，澎湃下重云。破壁虹蜺出，随风珠玉分。萝衣沾湿尽，援引赖夫君。
黄山七景 其七 桃花溪::明代：佘翔::山下溪流曲曲斜，春风吹落武陵花。渔郎若问桃源路，鸡犬云中别有家。
满路花 偶赋，用弇州春游韵::清代：邹祗谟::巫云驻影红，湘水留痕绿。好腰偏绰约、轻纨束。横波一点，占断千行玉。绣帘才半揭，那许消魂，烟朝月夕偷宿。相逢瞥眼，便是相看熟。避人归僻径、青蛾蹙。金蝉小整，风动惊银竹。重到回廊曲。细晕红潮，恰如初醉醽醁。
病中突接辛浦通守弥留之书为之一恸 其四::清代：全祖望::廿载交情憺暮云，豫州知我最殷殷。东平墓树休西靡，已撰穿中石柱文。
书于位斋自戒并示诸子::宋代：杜范::晦以昭明德，怯以成勇功。用拙巧莫尚，持静动攸宗。惟柔养真刚自下升高崇。虚可使实积，小乃与大通。守约博有归，味淡甘无穷。万里以是观，一心须自融。戒哉骄与盈，外强中空空。
读杨范甫蛰盦诗草，戏题四律 其一::清代：华蘅芳::经术才华两绝伦，依然家世守清贫。容刀河水谁云广，满勺沧波孰问津？不向局中愁劫急，岂真世外乐逡巡？知君出处踌踟熟，也为高堂有老亲。
平陵东::明代：薛始亨::东门开，鼓角哀，争看宗臣赴夜台。赴夜台，何时旦，鸱鸮昼啸天雨霰。雨霰霏霏禾黍秋，有知无知谁不愁。
九日登跨鹤台有怀 其二::宋代：韩淲::西风吹我上危台，鹤驾仙人跨海来。虽少菊花犹破帽，既多枫落合倾罍。玉溪净泻秋容淡，灵岫森罗夕照开。老去悲伤易如许，人心何苦自崔嵬。
赠墨士程云翁::宋代：许月卿::满地干戈正扰攘，君家犹自捣龙香。轻清披就烟云质，坚劲磨来金玉相。倚马喜资挥露布，飞鸾端藉发天章。山屋莫道浑无用，留写樵歌入锦囊。
慈圣皇太后挽词 其二::宋代：文彦博::圣孝攀慈范，神游冀少留。重明缘积庆，阴德在贻谋。制服从恩重，因山变礼优。白云何处去，雪涕望嵩丘。
偈颂一百六十首::宋代：释宗杲::驱耕夫之牛，夺饥人之食。趯翻大海水，拳倒须弥庐。生擒虎兕，活捉弄狞龙，犹未是衲僧本分事。
留别鹤林诸友::宋代：白玉蟾::千林凉叶颤秋声，前庭后庭新月明。聚头举酒固自乐，秉烛游园聊适情。此去寒衾仙骨冷，可堪清夜泪珠倾。人生聚散浑无据，相约同游白玉京。
山中即事::明代：吴与弼::水自幽偏山自深，竹窗花牖昼沉沉。逢人若问浮生事，半是閒眠半是吟。
伏中苦热闻立秋将至成绝句催之::明代：黄淮::闻说新秋次第来，先期特地遣诗催。要凭严令驱残暑，散作清凉遍九垓。
挽李守贞侍郎兼都御史卒于边事::明代：王缜::几回撑眼数英雄，今代完名少似公。东阁化随春日雨，西台霜洒暑天风。班超自分留关外，李牧谁知出禁中。可惜功成身便死，不胜清泪滴空濛。
延和殿退朝口号::宋代：陆游::十年短棹乐沧波，强著朝衫弃钓蓑。才薄何堪试冯翊，恩深犹许对延和。空墙烟柳遥迎马，辇路春泥欲溅靴。莫恨此身衰病去，同时朝士久无多。
次韵潘先生寒食有感 其三::宋代：王十朋::人间寒食几经年，甲子谁能记后先。且尽一杯蓝尾酒，莫将身事恼生前。
人日过长沙乡::明代：湛若水::人日程途得，伤心花近舲。仆童当骨肉，梦寐是家庭。山势迎船转，草色驻桡青。双双彩羽去，立石愈分明。
题水仙花 其二::明代：王洪::幽思不可极，荡舟湘水间。日莫遇佳人，弄珠妖且闲。馨香随风发，秀色若可餐。愿此托交甫，解佩以为欢。
大热见田中病牛::宋代：文同::垄上病牛良可悲，皮毛枯槁头角垂。两鼻谽谺只自喘，四蹄屴岌曾不皮。牧童默坐罢牵挽，耕叟拱立徒嗟咨。朝驱暮使气力尽，尔死主人安得知。
新州枕上有感二首::宋代：王奕::岱岳名山天下无，老来游玩易嗟吁。帝孙池畔秦松老，圣母祠前汉柏孤。古篆蚀苔悲建武，漫碑宿草忆祥符。逢人不解从头数，牢记山名画作图。
复闻杜鹃::宋代：李吕::忆到旴江闻子规，五更自在劝人归。而今俄起莼鲈念，不为山禽说是非。
范忠贞公祠::清代：鲍珍::当年闽海见传烽，犀兕空多弃甲重。大节并推颜鲁国，孤忠直继段司农。碑题岘首留残碣，世握兵符踵旧封。应与睢阳同庙食，堂堂授命尽从容。
次韵黄文若春日山行过秦德久六首 其四::宋代：周紫芝::不作林间曳履行，老来春日总无情。还惊柳上风催燕，又见花边雨弄晴。
熊监察至自河西喜而有赠::明代：李梦阳::当年五郡乘轺过，此日千城揽辔游。封事几腾天北极，筹边真历地西头。昆崙壮压胡尘断，弱水清翻汉月流。若使巡行皆汝辈，远夷那系庙堂忧。
宿山寺怀友人::明代：李裕::碧山晚烟薄，柳色连荒城。夜深众籁寂，霜天月华清。翩翩雨花满，沉沉慧灯明。暂憩禅子室，涤我心上尘。援琴不成音，怀君栖林坰。何当解簪组，洛社同缔盟。
拱宸楼次韵::明代：孙承恩::閒来登眺有危楼，时倚阑干望斗牛。帝阙九重浮王气，都城千雉隐高秋。故乡回首嗟王粲，上国驰心感魏犨。万里壮游方浩荡，为君含笑看吴钩。
湖上逢沈君典太史::明代：张元凯::载酒湖山兴易乘，菰芦谁识秘书丞。峰头初月迎船出，水上明霞绕座凝。凤德未衰无可诮，龙门犹在愿先登。不知太史公何意，偏是交游重李陵。
急足集句::宋代：王安石::年去年来来去忙，倚他门户傍他墙。一封朝奏缘何事，断尽苏州刺史肠。
送沈绎堂编修迁大梁道::清代：顾大申::鼓角北风凉，双旌入大梁。十年悲瓠子，万马散敖仓。少府新沉璧，中原古战场。君行能卧治，未许薄淮阳。
白附鸠::隋代：佚名::石头龙尾弯，新亭送客渚。酤酒不取钱，郎能饮几许。
读书杂言::宋代：陆游::书亦何用於世哉！圣人之言如造化，巍巍地辟而天开。渊源虞唐至周孔，黄河万里昆仑来。天不使诸儒为战国血，又不使六艺为亡秦灰，豁如盲瞽见皦日，快若聋聩闻春雷，插空泰华起突兀，垂天云汉森昭回。奈何後世独不省，顾舍夷路趋邛郲？不知开眼蹈覆辙，乃欲归罪车轮摧。福有基，祸有胎，一朝产祸吁可哀！
初三日解维::宋代：项安世::隐隐金钲解岸维，昏昏江日下田陂。朦胧雾里廉纎雨，妆点行人去国诗。
晴色湖光::明代：唐寅::红霞潋滟碧波平，晴色湖光尽不成。此际栏杆能独倚，分明身是试登瀛。
送刘谦山邑尊奉调赴省二首 其二::清代：郑惇五::柳拂离筵怅若何，惟馀棠荫播舆歌。心劳抚字催科拙，时际艰难调护多。无计留春三月住，仅偿借寇一年过。摩挲老眼看新政，但祝重来聚衮萝。
见山中结草为舍者::明代：刘崧::己挽卑枝当屋椽，更班枯草作寒毡。从今莫弹南飞鸟，客土安巢未有年。
柯敬仲竹::元代：郑元祐::羁栖江梅姿，飞墨鬓如丝。天远鸾留影，筼筜雨后枝。
菩萨蛮（戊辰重阳）::宋代：郭应祥::分宜七里逢重九。篱根无菊尊无酒。萧飒鬓如蓬。不禁吹帽风。插花开口笑。未分输年少。明岁定王台。传杯不放杯。
闺怨一百二十首 其四十五::明代：孙蕡::泪似花枝雨点流，愁如江上乱云浮。泪盈方朔三千牍，愁满瞿塘十二楼。
望峨眉山::明代：陈琏::峨眉之山高万丈，鸣鹤青城郁相向。峰峦喜与太白齐，似与西川为保障。郁葱秀色根鸿濛，望之如云浮碧空。嵚岑峛崺不可上，千岩万壑来清风。白云之巅梵王殿，五色光华望中见。天晴云散看龙归，日出鸟呼知佛现。山中原来富奇植，灵药仙葩人罕识。丛生瑞竹粲如金，树结甜瓜坚似石。势连雪岭极西方，六月常见飞严霜。积雪长年消不尽，始知境界真清凉。白水丛林半山起，楼阁参差綵霞里。普贤灵迹世无双，苏子雄文今有几。扁舟拂晓到嘉陵，眼中独爱兹山青。召命有期不得往，试凭诗句讯山灵。
一半儿::元代：查德卿::自调花露染霜毫，一种春心无处托。欲写又停三四遭。絮叨叨，一半儿连真一半儿草。
诏赐金海乘凉诗 其三::明代：严嵩::长松影里频移席，红藕香中谩驻桡。玉殿金亭来避暑，若非缘福也难消。
送灵z6上人游五台::唐代：齐己::此去清凉顶，期瞻大圣容。便应过洛水，即未上嵩峰。残照催行影，幽林惜驻踪。想登金阁望，东北极兵锋。
写怀次韵答陈子崇二首 其二::明代：林光::艳冶时方爱子都，轲书何事小夷吾。首阳饿忍周遗逸，湘水空沉楚大夫。已觉衰迟催日月，那教侧陋误唐虞。清风屡洒乌皮几，欹罩庭花蛛网疏。
和可行乡友具宴::元代：马熙::石溜穿渠㶁㶁鸣，眼中幽事总关情。故人载酒不尽醉，好鸟隔花空有声。但使轩扉常款客，不妨松菊屡寻盟。西风瘦马长安路，说与山灵笑绝缨。
入广至赣雪霁天朗聊舒耳目::宋代：曾丰::数自离家今几程，半风半雨半阴晴。白云故作关愁色，乌鹊争为报喜声。来耗得梅偷传送，去途惟柳管将迎。囊中少带江西雪，见说五羊烟瘴轻。
和贡甫::宋代：韩维::十年灯翳视浮荣，兀坐{筱攵换羽}然槁木形。别后情怀非往日，老来光景似流星。厚恩示报心徒赤，多病何从发复青。一览雕章思旧好，忽如醒病得初醒。
和郭云裳::清代：查元鼎::浮家瀛海外，作计太无聊。西浙萦归梦，东风阻客桡。鸿飞留雪印，仙侣倩诗招。隗始金台筑，琴音惜尾焦。
梅花集句 其一五七::宋代：李龏::众芳春竞发，阴砌雪花残。独树临江古，犹疑画上看。
赠江南从事张侍郎::唐代：陈陶::平南门馆凤皇毛，二十华轩立最高。几处谈天致云雨，早时文海得鲸鳌。姻联紫府萧窗贵，职称青钱绣服豪。江徼无虞才不展，衔杯终日咏离骚。
送奭公抄化::宋代：翁卷::一锡出林去，风霜前路寒。自言缘事了，方得此身安。飘叶随禅步，饥食傍野餐。旧房惟有佛，开着任人看。
胡元瑞读鄙集有寄走笔四韵答之 其四::明代：王世贞::兰阴一水下兰溪，水隐花香水满堤。任使东流海门去，清心还向浙江西。
挽茅山隐者::明代：丘浚::三茅峰下华阳洞，鹤怨猿惊失隐君。载酒无人问奇字，招魂有客赋骚文。尘埃长锁杨雄宅，车马频寻白傅坟。曾记题诗咏高致，不堪哀讣此时闻。
甘州 题赵渔亭诗集::清代：蒋春霖::恨西风吹澹白鸥心，吟诗鬓毛斑。任霜枝啼碧，舍南有竹，蠹粉空乾。猛折芙蓉江上，老去觉春宽。百尺珊瑚冷，烟雾渔竿。长记五陵豪事，唤银筝催客，玉铗光寒。泻龙头春酒，咳唾乱珠盘。又万感、沧溟变石，问桃华、流水几人闲。还搔首，向松门外，愁看秋山。
次韵石末公题桃源卷::元代：刘基::桃花逐水萦纡入，不觉清溪路浅深。执手问名惊见面，论新话旧各伤心。壶浆馈饷飧加璧，馆谷温存赠有金。似此情怀良匪恶，何嗟岁月去骎寻。
应提刑::宋代：魏了翁::大圆垂象晓群黎，犹送昨宵畏满诗。要看天行嫌位亢，若言人事恶功亏。升于正处元为利，坎到盈中乃识时。疑我冰轮公赐厚，敢申馀义副襟期。
过八叠山::宋代：陈造::我从外朝来，嶮峭相连接。巉绝不可上，孰与西八叠。车匪毛羽去，我岂猿猱捷。一步九顿仆，陟起正岌页。飞萝攀恐断，狠石高更蹑。时方积雨后，没骭泥涉涉。客居惯泽国，未到意先慑。呀如敌场赴，隶卒不敢怯。及此问次舍，犹觉口嚅嗫。剪烛未渠寝，尚恐梦惊魇。
记汉唐事六言二首::宋代：刘克庄::辇路感春草句，殿阁赋薰风人。联句未闻笔谏，凭高空忆侍臣。
京口送戴寿卿之金陵学录兼寄刘云松::元代：陈柏::瓮城至冶城，山影碧崚嶒。泮水春才动，雩坛价已增。乌台争荐鹗，鹍海看飞鹏。问讯云松客，清溪隐钓罾。
九怀::两汉：王褒::匡机　　极运兮不中，来将屈兮困穷。　　余深愍兮惨怛，愿一列兮无从。　　乘日月兮上征，顾游心兮鄗酆。　　弥览兮九隅，彷徨兮兰宫。　　芷闾兮药房，奋摇兮众芳。　　菌阁兮蕙楼，观道兮从横。　　宝金兮委积，美玉兮盈堂。　　桂水兮潺湲，扬流兮洋洋。　　蓍蔡兮踊跃，孔鹤兮回翔。　　抚槛兮远望，念君兮不忘。　　怫郁兮莫陈，永怀兮内伤。通路　　天门兮墬户，孰由兮贤者？　　无正兮溷厕，怀德兮何睹？　　假寐兮愍斯，谁可与兮寤语？　　痛凤兮远逝，畜鴳兮近处。　　鲸鱏兮幽潜，从虾兮游陼。　　乘虬兮登阳，载象兮上行。　　朝发兮葱岭，夕至兮明光。　　北饮兮飞泉，南采兮芝英。　　宣游兮列宿，顺极兮彷徉。　　红采兮骍衣，翠缥兮为裳。　　舒佩兮綝纚，竦余剑兮干将。　　腾蛇兮后从，飞駏兮步旁。　　微观兮玄圃，览察兮瑶光。　　启匮兮探筴，悲命兮相当。　　纫蕙兮永辞，将离兮所思。　　浮云兮容与，道余兮何之？　　远望兮仟眠，闻雷兮阗阗。　　阴忧兮感余，惆怅兮自怜。危俊　　林不容兮鸣蜩，余何留兮中州？　　陶嘉月兮总驾，搴玉英兮自修。　　结荣茝兮逶逝，将去烝兮远游。　　径岱土兮魏阙，历九曲兮牵牛。　　聊假日兮相佯，遗光燿兮周流。　　望太一兮淹息，纡余辔兮自休。　　晞白日兮皎皎，弥远路兮悠悠。　　顾列孛兮缥缥，观幽云兮陈浮。　　钜宝迁兮砏磤，雉咸雊兮相求。　　泱莽莽兮究志，惧吾心兮懤懤。　　步余马兮飞柱，览可与兮匹俦。　　卒莫有兮纤介，永余思兮怞怞。昭世　　世溷兮冥昏，违君兮归真。　　乘龙兮偃蹇，高回翔兮上臻。　　袭英衣兮缇[糹習]，披华裳兮芳芬。　　登羊角兮扶舆，浮云漠兮自娱。　　握神精兮雍容，与神人兮相胥。　　流星坠兮成雨，进瞵盼兮上丘墟。　　览旧邦兮滃郁，余安能兮久居。　　志怀逝兮心懰栗，纡余辔兮踌躇。　　闻素女兮微歌，听王后兮吹竽。　　魂悽怆兮感哀，肠回回兮盘纡。　　抚余佩兮缤纷，高太息兮自怜。　　使祝融兮先行，令昭明兮开门。　　驰六蛟兮上征，竦余驾兮入冥。　　历九州兮索合，谁可与兮终生。　　忽反顾兮西囿，睹轸丘兮崎倾。　　横垂涕兮泫流，悲余后兮失灵。尊嘉　　季春兮阳阳，列草兮成行。　　余悲兮兰生，委积兮从横。　　江离兮遗捐，辛夷兮挤臧。　　伊思兮往古，亦多兮遭殃。　　伍胥兮浮江，屈子兮沉湘。　　运余兮念兹，心内兮怀伤。　　望淮兮沛沛，滨流兮则逝。　　榜舫兮下流，东注兮磕磕。　　蛟龙兮导引，文鱼兮上濑。　　抽蒲兮陈坐，援芙蕖兮为盖。　　水跃兮余旌，继以兮微蔡。　　云旗兮电骛，倏忽兮容裔。　　河伯兮开门，迎余兮欢欣。　　顾念兮旧都，怀恨兮艰难。　　窃哀兮浮萍，汎淫兮无根。蓄英　　秋风兮萧萧，舒芳兮振条。　　微霜兮眇眇，病殀兮鸣蜩。　　玄鸟兮辞归，飞翔兮灵丘。　　望谿谷兮滃郁，熊罴兮呴嗥。　　唐虞兮不存，何故兮久留？　　临渊兮汪洋，顾林兮忽荒。　　修余兮袿衣，骑霓兮南上。　　乘云兮回回，亹亹兮自强。　　将息兮兰皋，失志兮悠悠。　　蒶蕴兮霉黧，思君兮无聊。　　身去兮意存，怆恨兮怀愁。思忠　　登九灵兮游神，静女歌兮微晨。　　悲皇丘兮积葛，众体错兮交纷。　　贞枝抑兮枯槁，枉车登兮庆云。　　感余志兮惨栗，心怆怆兮自怜。　　驾玄螭兮北征，曏吾路兮葱岭。　　连五宿兮建旄，扬氛气兮为旌。　　历广漠兮驰骛，览中国兮冥冥。　　玄武步兮水母，与吾期兮南荣。　　登华盖兮乘阳，聊逍遥兮播光。　　抽库娄兮酌醴，援瓟瓜兮接粮。　　毕休息兮远逝，发玉軔兮西行。　　惟时俗兮疾正，弗可久兮此方。　　寤辟摽兮永思，心怫郁兮内伤。陶壅　　览杳杳兮世惟，余惆怅兮何归。　　伤时俗兮溷乱，将奋翼兮高飞。　　驾八龙兮连蜷，建虹旌兮威夷。　　观中宇兮浩浩，纷翼翼兮上跻。　　浮溺水兮舒光，淹低佪兮京沶。　　屯余车兮索友，睹皇公兮问师。　　道莫贵兮归真，羡余术兮可夷。　　吾乃逝兮南娭，道幽路兮九疑。　　越炎火兮万里，过万首兮嶷嶷。　　济江海兮蝉蜕，绝北梁兮永辞。　　浮云郁兮昼昏，霾土忽兮塺々。　　息阳城兮广夏，衰色罔兮中怠。　　意晓阳兮燎寤，乃自诊兮在兹。　　思尧舜兮袭兴，幸咎繇兮获谋。　　悲九州兮靡君，抚轼叹兮作诗。株昭　　悲哉于嗟兮，心内切磋。　　款冬而生兮，凋彼叶柯。　　瓦砾进宝兮，捐弃随和。　　铅刀厉御兮，顿弃太阿。　　骥垂两耳兮，中坂蹉跎。　　蹇驴服驾兮，无用日多。　　修洁处幽兮，贵宠沙劘。　　凤皇不翔兮，鹑鴳飞扬。　　乘虹骖蜺兮，载云变化。　　焦明开路兮，后属青蛇。　　步骤桂林兮，超骧卷阿。　　丘陵翔儛兮，谿谷悲歌。　　神章灵篇兮，赴曲相和。　　余私娱兹兮，孰哉复加。　　还顾世俗兮，坏败罔罗。　　卷佩将逝兮，涕流滂沲。　　乱曰：　　皇门开兮照下土，株秽除兮兰芷睹。　　四佞放兮後得禹，圣舜摄兮昭尧绪，　　孰能若兮原为辅。
龙南玉石岩::宋代：钟胄::万石结丛林，萦回鸟道深。山高云漠漠，洞古绿阴阴。壁拥虬龙篆，崖悬钟鼓音。不须愁日暮，胜景且追寻。
金明池 蘧庵先生归自吴门闻携有秋岳先生新词作词奉柬::清代：陈维崧::夹岸轻阴，满塘细雨，惹得乱帆堆绿。片石上、千场箫鼓，高台后、几番麋鹿。记皋桥、近泰娘家，恰栀子将开，枇杷初熟。只白发江潭，东京遗老，伤心南朝艳曲。近日征南军马盛，料不比当年，家家丝竹。水驿闭、龙舟谁竞，烟舫歇、莲歌莫续。想连天、淼淼长洲，尽野鸟频啼，沙鸥轻浴。且载得金荃，携将兰畹，归当忘忧小录。
待隐园杂诗为邃庵先生作次韵 其三::明代：王云凤::买园全隔市尘侵，灌溉从人笑汉阴。风景别来长在眼，不须图画看山林。
闻司马张公萧公讣二首 其二::明代：胡应麟::北里丹旌度，西江素翣回。千秋申甫业，一代管鲍才。象纬中台坼，风云太华摧。袛应庐阜色，名姓共崔嵬。
石孙试童子郡广文赠之诗代赓为谢::宋代：方岳::不缘青紫不明经，科目多惭旧两生。三豕鲁鱼曾未学，一蜗蛮触已争名。栋梁材欲丘山重，沧海珠遗星斗明。未必童乌能辨此，乃翁先已荷陶成。
赠饶阳张司户燧::唐代：李白::朝饮苍梧泉，夕栖碧海烟。宁知鸾凤意，远托椅桐前。慕蔺岂曩古，攀嵇是当年。愧非黄石老，安识子房贤。功业嗟落日，容华弃徂川。一语已道意，三山期著鞭。蹉跎人间世，寥落壶中天。独见游物祖，探元穷化先。何当共携手，相与排冥筌。
豫章舟中同黄虞六咏雪四首 其三::明代：黎遂球::封却鸡声放晓迟，推蓬容易鬓成丝。如绵不煖扁舟梦，拭粉难描远岫眉。麈柄对谈那得辨，鹤裘端坐较相宜。同云亦作松花片，待鸟撩天雁字诗。
内人生日::清代：吴嘉纪::潦倒邱园二十秋，亲炊葵藿慰余愁。绝无暇日临青镜，频过凶年到白头。海气荒凉门有燕，溪光摇荡屋如舟。不能沽酒持相祝，依旧归来向尔谋。
题四景画 其二::明代：杨荣::溪头垂柳拂青丝，溪水粼粼漾碧漪。想得幽居多胜槩，芰荷风细雨凉时。
寿楼春 重游西湖作::清代：汪东::携双柑听鹂。问湖堧丽景，还似当时。缓度流花深港，卧虹长堤。云四掩，寒侵衣。甚半春、难逢晴曦。望临水閒鸥，投林暮鸟，无数背人飞。前欢逝，良朋稀。只追寻胜迹，闲谱新词。烂漫缃桃如绣，畹兰潜滋。醒醉魄，耽幽栖。渐六桥、游船催归。映澄绿湖光，千条万丝杨柳枝。
题金龟山如画轩四首::宋代：潘朝英::古木摇阴绿插空，梵宫寂寞草发忪。可怜昔日掀天事，曾对君王跨六龙。
苍梧十景次汪宪副韵 其四 系龙孤洲::明代：张吉::茫茫天壤间，物物因维系。聊以永今朝，安得号神异。神龙谁系之，可系非龙类。山鬼拜我前，公言本高致。
渔家傲 和欧阳韵一十六阕 其二十一::明代：夏言::红白花枝如姊妹。嫣然并笑娇相对。绿叶重重深覆盖。无人采。蜂媒蝶使颠狂晒。留春无计愁无奈。卖花声尽秋千外。几点残红春尚在。犹堪爱。绿阴满地春光改。
征妇吟::宋代：陈淳祖::虏退沙场洗战斑，谁家不上望夫山。江边迤逦春无赖，杨柳枝垂人不还。
详定幕次呈同舍::宋代：欧阳修::来时宫柳绿初匀，坐见红芳几番新。蜂蜜满房花结子，还家何处觅残春。
秋思·清波收潦日::南北朝：萧悫::清波收潦日，华林鸣籁初。芙蓉露下落，杨柳月中疏。燕帏缃绮被，赵带流黄裾。相思阻音息，结梦感离居。
金州道中::清代：陈曾寿::残雪明松径，寒波荡夕阳。眼经尘驿倦，心与海鸥凉。摇落耕期晚，艰难战迹荒。攀鳞违素愿，谁可语行藏。
深秋感怀::当代：顾敏燕::纷纷落叶晓风里，几片诗心随水流。纵有西风凋碧树，且横玉笛送清愁。柳残花老今非昨，月冷心寒春是秋。一点微光芳屋暖，谁人夜半更凝眸。
游清凉寺登江山一览亭::明代：申佳允::树杪风高四望山，青回幽径竹閒閒。春浮烟雨霏微合，日拥江湖指顾间。丝管纷纷吹客袂，香林寂寂倚禅关。千秋罗绮胭脂井，消尽莺花载酒还。
帆游山::唐代：张又新::涨海尝从此地流，千帆飞过碧山头。君看深谷为陵后，翻覆人间未肯休。
送盛有菊良医之济南::明代：顾清::卜相无成拟作医，达人千古共心期。名家独数中吴旧，直谊多应我辈知。今日宗藩宜永寿，几年朝路惜分岐。灵光退直从容地，还对黄花诵我诗。
赠镜公（一作旅次钱塘）::唐代：方干::幽独度遥夜，夜清神更闲。高风吹越树，细露湿湖山。月皎微吟后，钟鸣不寐间。如教累簪组，此兴岂相关。
谢章泉再以前韵见寄三首::宋代：刘宰::解印归来白社刘，风流靖节许同流。诗来几说莺求友，老去自惭狐首丘。会合由来天幸耳，殷勤还识我心不。春咽是处堪行乐，能复携钱挂杖头。
即事::宋代：陆游::鱼鳅群出天将雨，蛙黾争鸣草满庭。莫道归休便无事，时时襏襫伴园丁。
苦雨::明代：欧阳建::城头鼓角漫无声，城里康庄小艇行。河伯欲吞山作泽，龙儿无亦蠢非灵。盆莲开待羲皇白，庭草翻愁茂叔青。想是阴晴天有意，五云光处见分明。
题林彦达临老米云山::宋代：龚璛::海岳山前路不分，无穷天地几氤氲。形形色色今犹古，长待幽人卧白云。
直讲纪咏 其五::明代：陈子壮::侵朝传奉出交华，劳念微臣体数加。己午从容需讲次，直房消渴一杯茶。
九日登鹞子崖::明代：何乔新::秋风吹我上层崖，周览茫茫亦快哉。对菊始知佳节到，看山却喜壮怀开。浮云变态元无定，逝水奔流不复回。北望帝城才咫尺，金觚玉阙是蓬莱。
咏潭底月 其一::明代：陈衡::天清海静晚晴空，潭底嫦娥妙化工。半定半挥云母扇，或开或合水晶宫。洪波漾影千山动，皓魄浮光万里同。借问灵槎何处是，广寒有路几人通。
送徐编修弟还吴::明代：张宁::金兰玉树每相联，聚散无凭共一天。芳草池塘催别梦，夜窗风雨惜芳年。北堂燕綵黄昏话，东阁看云白昼眠。两地应须各努力，天涯此去只潸然。
宿碧云寺::明代：陆深::西崦碧云寺，天空近太微。堂虚寒吹入，檐宿暮云归。听履仙卿集，留僧锡杖飞。偶因方外胜，殊觉世情非。
新岁六日淩江驿新晴即事四绝句 其三::明代：湛若水::溪叟坐暄背，溪童出采芳。轻风舞莺燕，平野鸣牛羊。
阮郎归 奉使由平泺之惠州山行::元代：刘敏中::青山不尽一重重。重重如画中。石根流水玉玲珑。高低处处通。山向北，路回东。马前三两峰。峰头更觉翠烟浓。烟中无数松。
颂古二十一首::宋代：释心月::第一句，言不及。见利忘锥，何得何失。拈起放下，翘足而立。文殊维摩，鎗箭交击。果不可当，一掌推出。纵是舜若多神，额头也须汗出。
名都篇::明代：陆粲::名都天下饶，闾里藏豪雄。跹跹轻侠子，结友相追从。依凭董君宠，著籍期门中。联骑出近郊，翩翩若游龙。击毬平乐观，逐兽长杨宫。纵横驰道上，意气轻王公。司𨽻不敢呵，敛手避其锋。暮投北里馆，张组陈歌钟。嘉肴列千名，酒醴旨且丰。坐拥燕赵姬，巧笑姿芳秾。转喉变新声，折肢舞回风。为欢竟永夜，挥霍千金空。天明掉臂去，复会平陵东。日月信徂迈，淫乐何终穷。
春柳十咏 其四 永礼::清代：敦敏::乐府歌残事已空，荒园南角恨无穷。新晴嫩绿离宫里，景色和均上苑中。尽日无人谁作主，有时经雨自春风。诗人词调犹堪记，触忤心情类转篷。
滦京杂咏一百首 其十五::元代：杨允孚::李老谷前山石癯，何年此上遂民居。老龙若作三更雨，顷刻茅檐数尺馀。
送邓道鸣参戎东粤::明代：徐熥::楼船横海发闽关，新拥高牙五岭间。月满柳营秋校猎，火飞藤峡夜征蛮。双龙斩水妖精泣，万马嘶风部曲閒。名在罗浮峰四百，功成何用勒燕山。
失调名::宋代：佚名::同赏败荷疏柳。
曲江杂诗 其一::清代：张经赞::风度人何在，登楼意独违。前型垂后远，古道至今微。相业千秋著，诗名百代稀。书堂访遗迹，岩下草成围。
鲁解元以坡语空山无人水流花开为诗和韵 其七::宋代：韩淲::水流活活水桥斜，清浸梅梢岸底花。自与空门了孤绝，肯随游冶入芳华。
白云寺::宋代：王商翁::幽人何处住，古寺白云高。问路不知远，到山方觉劳。半窗看竹石，一枕听松涛。我亦清幽者，煮茶读楚骚。
又用韵简朔斋::宋代：李曾伯::僮拥莆穰不作声，起来城上已残更。郑衾还却披衣出，此际如何睡得成。
正元二日与菊庄汤伯起归隐陈鸿甫汎舟湖上二::宋代：武衍::春云漠漠雨疏疏，小{左舟右定}冲烟入画图。除却淡妆浓抹句，更将何语说西湖。
议纠合两淮复兴::宋代：文天祥::清边堂上老将军，南望天家雨湿巾。为道两淮兵定出，相公同作歃盟人。
酬众士友 其二::宋代：徐鹿卿::大鹏息天地，蚯蚓洁槁壤。吾儒苟自适，心与天地广。受之不为泰，钟鼎备荣养。挽之或不留，林野歌浪莽。令誉妙文绣，片言荣爵赏。物理有乘除，大来斯小往。
偶题::明代：纪青::抱鸭痴鸡唤不醒，代耕老马怯泥行。世间多少难明事，好问西周击壤生。
大雪不宜干人::宋代：李新::漫瀰江天慁霏雪，市薪黄金粲环玦。大寒叵堪出门户，已麾中涓刺漫谒。著作千卷字不同，不希牧守上三公。榻西有酒鹅儿色，鸿音读书句成拍。句成拍，不是平生等闲客。
纪所见::宋代：许及之::百年厦屋尽良材，客位经年长紫苔。失马塞翁翻有得，抚松陶令盍归来。门前婀娜千行柳，墙角轮囷一树梅。满壁图书非诧事，锦囊成箧未曾开。
隆兴借东湖驿度夏杂题::宋代：高翥::西风来几日，荷柳早衰容。百感闻秋笛，孤吟答晚锺。事能如意少，酒不教愁浓。忆著莼鲈美，家山隔几重。
次韵答顿起二首::宋代：苏轼::挽袖推腰踏破绅，旧闻携手上天门。相逢应觉声容似，欲话先惊岁月奔。新学已皆従许子，诸生犹自畏何蕃。殿庐直宿真如梦，犹记忧时策万言。（顿君及第时，余为殿试编排官，见其答策语颇直。其后与子由试举人西京，既罢，同登嵩山绝顶。尝见其唱酬诗十余首，顿诗中及之。）十二东秦比汉京，去年古寺共题名。（去岁见之于青州。）早衰怪我遽如许，苦学怜君太瘦生。茅屋拟归田二顷，金丹终扫雪千径。何人更似苏司业。和遍新诗满洛城。
悼亡四律 其二::近代：朱帆::厄闰黄杨讵足哀，文场艺苑两非才。风中缱绻蜂随蝶，雪里依偎竹伴梅。浊酒有情还化泪，相思无奈未成灰。伤心庭院芙蓉树，不入丹青枉自开。
拟游惠山雨阻不果::清代：秦涌::踏石穿林翠接天，拟携双屐度云烟。无端十日连绵雨，洗尽游思湖水边。
同子肃过玉汝饮题玉汝壁二首::宋代：赵蕃::晚日虽云短，故情能尔长。杯行要陶写，赋就复凄凉。此别会不免，有怀宁遽忘。明当视清镜，应已变苍苍。
赵仁甫别驾解官归自夔府招同陈履吉陈平夫陈振狂集侣云堂::明代：徐熥::草堂新筑白云间，招得荷衣客往还。北海芳尊倾鲁酒，西窗残烛话巴山。林花乍落三开径，园柳初成五映关。莲社正稀泉石侣，爱君青鬓肯投閒。
春别曲::唐代：张籍::长江春水绿堪染，莲叶出水大如钱。 江头橘树君自种，那不长系木兰船。
菩萨蛮::宋代：卢祖皋::翠楼十二阑干曲。雨痕新染蒲桃绿。时节又黄昏。东风深闭门。玉箫吹未彻。窗影梅花月。无语只低眉。闲拈双荔枝。
次韵谢朱伯初惠橘 其二::元代：赵汸::病骨逢秋怯早凉，登高无分伴徜徉。忽惊风雨重阳近，自觉山林引兴长。嘉果年年劳远赠，新诗字字写幽香。何如四老无名姓，千古商山有耿光。
户部李尚书挽诗::明代：倪岳::早从藩岳陟都台，司马仍推佐武才。地卜紫云思独往，诏承丹凤见重来。功如刘宴存南国，位比张华历上台。德业总看青史在，苍生怀惠不胜哀。
南国::金朝：雷琯::南国春生江水肥，乌樯风扇锦帆归。吴儿日暮棹歌发，惊起鸳鸯相背飞。
当门小山::明代：陶安::山脚踏墙头，全身尽呈露。殆类知己人，豁达吐心腑。秀色排闼入，意多默无语。晚来白雾起，对面不得睹。夜坐虚檐下，惆怅失佳侣。晓翠忽舒颜，为尔早开户。
送人自阙下归天柱::宋代：释保暹::郤归天柱峰前去，高谢浮名似了心。林下孤灯一声磬，青猿啼断白云深。
晋。庾楼::唐代：孙元晏::江州楼上月明中，从事同登眺远空。玉树忽薶千载后，有谁重此继清风。
赠罗梁还程乡 其四::明代：陈献章::翩翩双屦一长筇，意气凭凌四百峰。肯向程乡留一载，长官真好主人翁。
青州即事::明代：谢肃::东秦兵后半荒村，尚觉遗黎可自存。黍子酒醇终日醉，木绵衣厚一冬温。炊烟入炕家家榻，刺棘苫墙处处门。便拟卜邻依朴俗，共栽桑枣满平原。
玉楼春::宋代：杨泽民::笔端点染相思泪。尽写别来无限意。祗知香阁有离愁，不信长途无好味。行轩一动须千里。王事催人难但已。床头酒熟定归来，明月一庭花满地。
送李士仪归宣府兼柬郑克脩::明代：李东阳::壮年丰采动人群，坐爱清风满旧闻。却是诗书还有种，缪家兄弟不如君。移床夜散城东雨，跋马朝停塞上云。因忆郑虔迁谪久，不胜吟罢立斜曛。
周节妇祠::明代：张诩::周家女儿古贞烈，平生自比孤鸾洁。比翼惟齐鸑鷟飞，同心兼得关睢别。绿林虽豪敢犯之，佯作温柔向渠说。回头白璧已沈波，绿林睨之惊欲绝。桃花脸上春风生，争料胸藏一寸铁。贞魂应不逐飘风，定作厉鬼将冤雪。至今兰石海为清，中有秋波照寒月。
佛手岩::明代：李日华::上方台殿此登临，钟鼓沉沉万木深。三楚白云生佛手，九江寒月照禅心。倒崖有地开兰若，绝壁无门扣竹林。安得舍身从老衲，蒲团终日观黄金。
有吊::当代：秦鸿::盐柱久争巴别长，血沙不改夕曛黄。谁镕锋镝祛寒夜，暂引斯民共哭墙。
金缕曲 初夏::清代：朱彝尊::谁在纱窗语？是梁间双燕多愁，惜春归去。早有田田青荷叶，占断板桥西路。听半部新添蛙鼓。小白蔫红都不见，但愔愔门巷吹香絮。绿阴重，已如许！花源岂是重来误？尚依然倚杏雕栏，笑桃朱户。隔院鞦韆看尽坼，过了几番疏雨。知永日簸钱何处？午梦初回人定倦，料无心肯到閒庭宇。空搔首，独延伫。
故刑部尚书万安刘公夫人哀挽 其六::明代：程敏政::落日秋山起白云，森森松桧拥高坟。贤名百世应难灭，中有天家谕祭文。
感花::宋代：吴芾::纵令日日醉春风，已恨花无十日红。何事东君长作恶，不容春色丽晴空。
大将 其三::清代：徐时栋::偶来浦溆任㣶徊，不料樯倾楫亦摧。陷淖尚思游涌逸，献俘争看溯江回。未妨快意诛长鬣，何必骄心脯就魁。闻遵将军谋静镇，新来千骑乍惊豗。
东居 七::近代：苏曼殊::秋千院落月如钩，为爱花荫懒上楼。露湿红渠波底袜，自拈罗带淡蛾羞。
三峰康道人墨梅三首 其二::宋代：朱松::冰盘青子渴争尝，怪有横枝著意芳。等是豪端幻三昧，更烦觅句为摹香。
金陵古意::明代：周是修::天地开王国，山河拱帝州。双龙青汉阙，九凤碧云楼。甲第俱连戚，高门总列侯。雕舆回玉轴，宝马鞚绒䋺。城树交驰道，宫花隐御沟。旗旄严扈从，笳鼓竞周游。长乐春风起，昆明宿雨收。晓钟闻阆苑，仙仗绕瀛洲。公子辞金屋，王孙上綵舟。哀弦随妙舞，急吹杂清讴。锦殿祥烟积，朱城佳气浮。仰瞻凌斗极，俯瞰迥林丘。万古英雄地，繁华自不休。
再吟::明代：朱朴::林空落叶乾，石瘦苔花冷。嘿行观道心，碧涧流云影。
遐瞩楼::清代：弘历::高楼延远称遐瞩，讵为凭窗万景全。欲效重瞳思广视，还虞一指蔽当前。
解语花·风销焰蜡::宋代：周邦彦::风消焰蜡，露浥红莲，花市光相射。桂华流瓦。纤云散，耿耿素娥欲下。衣裳淡雅。看楚女纤腰一把。箫鼓喧，人影参差，满路飘香麝。因念都城放夜。望千门如昼，嬉笑游冶。钿车罗帕。相逢处，自有暗尘随马。年光是也。唯只见、旧情衰谢。清漏移，飞盖归来，从舞休歌罢。
杂画 其一::明代：徐庸::竹色兰香一雨过，两竿斜日照江波。钓徒岂是忘归去，家在西岩路不多。
书所见答瘿公 其二::清代：黄节::灯火高城夜已寒，接头惊见叹无端。当前顿失听歌意，却被秋娘带笑看。
元夕块坐因用叶翰林去年见寄元夕诗韵写怀 其一::宋代：程俱::儿童逐遨戏，先春祷春晴。心如飘风快，目若冰壶明。宁为惜日计，所愿佳节并。老来见纷丽，如乾闼婆城。流光不可挽，譬彼空中声。那知节物佳，翛然谢将迎。幽灯对简编，历历记所更。斯须闭关卧，鼻息惊雷鸣。寤念北山北，田家已催耕。胡为异乡久，空寒猿鹤盟。
梦鼓山::近代：黄浚::满眼宵来是鼓山，啼春怪鸟梦间关。不知东际楼头月，端待何秋照我还。
次韵陈祭酒直舍木犀::宋代：方岳::西雍夜直秋风底，断是龙涎不敢香。月府肯分金粟粟，书床相对玉琅琅。人间富贵梦不到，世外高寒味尽长。亦笑柴桑千载士，同时祇识菊花黄。
清明日先劳动挂楮钱::宋代：王炎::昔人最重去坟墓，绝喜归来老一邱。岂是他山无笋蕨，只缘故国有松楸。百年暂住人间世，千古俱为地下游。色境悲欢虽梦事，楮钱聊挂树梢头。
贺新凉 冬夜书怀::清代：曹贞吉::斜汉西南落。正繁霜、关河凄紧，搅林风恶。历历大星垂几点，光射五云楼阁。听寒夜、数声残柝。浊酒一杯浇磊块，笑枯肠、那得生芒角。吾所志，在林壑。鲰生福相天然薄。对西风、棱棱瘦骨，支床如削。老矣北堂人健否，梦里乍逢还觉。惭愧煞、林边鸟鹊。头秃毛君归亦得，淡生涯、老瓦盆中乐。追麑犊，力耕作。
宿龙孺万清晖园::近代：李洸::名园一岁岁回经，又见松篁引蔓青。照影寒塘波不极，轩眉快阁雨来冥。履綦独往迷蜗篆，酒座长悬自客星。閒向同光拂尘字，壁间疑有蛰龙听。
内翰黄仲昭以言被谪湘潭赋赠::明代：陈炜::一道封章彻紫宸，忧时宁复悼埋轮。玉堂本是论思地，湘水甘为放逐臣。孤棹夜寒惟有月，上林花发不知春。皇明德量宽如海，珍重将来报主身。
和吕纪常奉使契丹::宋代：毕仲游::雪压胡沙老上庭，春华虽减使华增。且看意气并人物，未说文章与吏能。靴淀早行围晓月，滹沱还渡坼春冰。红牙新下都司诰，异日应须五色绫。
漫书答唐观察四首::明代：汤显祖::岭外梅残鬓欲星，孤琴摇拽越山青。只言姓字人间有，那得题名到御屏。
嘉泰二年恭上太皇太后尊号八首::隋代：佚名::维寿伊何，圣德日新。维慈伊何，祐于后人。迺范斯金，迺镂斯珉。皇举玉趾，从于尧门。
郊园閒兴::明代：储巏::短策轻箯路未遥，朅来閒坐伴渔樵。病馀箸骨怜燕骥，岁晚冰霜忆汉貂。水国音尘波渺渺，风林诗思叶萧萧。探春欲放江南棹，闻道梅花已着条。
咏灯花同侯十一::唐代：韩愈::今夕知何夕，花然锦帐中。自能当雪暖，那肯待春红。黄里排金粟，钗头缀玉虫。更烦将喜事，来报主人公。
八月二十九日小饮::宋代：曾巩::阴阳在天地，鼓吹犹橐籥。烦蒸翕已尽，灏气乃浮薄。群山翠相抱，尘霭如洗濯。川源亦虚彻，派别归众壑。嚣音灭蛙蚓，劲意动鵰鹗。蝇蚊自不容，虽有类钳缚。驱之旧苦众，忽去宁匪乐。俯仰自醒然，意适忘体瘼。天运虽已晏，生物固未剥。姜芋圃可掘，禾黍田始获。脱苞紫粟迸，透叶红梨渥。幽花媚清景，鲜丛耀新萼。西风动孤格，露晓愈修擢。能终犯寒沍，讵可忽纤弱。况当九日近，家酿成已昨。温颜几杖适，弱质衣冠恪。闺门自可会，非必千里约。筝匏出人指，逦迤奋宫角。初严小人献，终拜长者酢。清言喜自洽，细故忧可略。幸无职事顾，况荷租赋薄。读书有休暇，得醉且吟噱。
次韵王省干::宋代：陈造::大匠成风手，器就不待模。老夫默自哂，堆豗守一隅。论交独何幸，鱼目俪明珠。他年君邻墙，作意营一区。
次韵徐赞府蜚英八首::宋代：方回::屏除呵殿少人知，随马囊诗更有谁。五百不来村落静，自然生齿似螽斯。
访李公晦山居::宋代：刘克庄::鸟洲在桥北，我仆云路迂。语仆尔何知，彼有高士庐。问樵得处所，林樾尤扶疏。修竹仅万个，古梅非一株。小畦植蔬果，复有沼可渔。下马式篱藩，摄袂循庭除。不闻鸡犬声，茶烟起庖厨。伊人道义富，岂比山泽臞。萧然蓬蒿中，尚友泗与洙。古来连云第，翕赫众竞趋。渐台暨郿坞，变灭才须臾。圣门不朽事，乃属陋巷儒。愿君长保此，是亦颜之徒。
黄鹤楼::宋代：游似::长江巨浪拍天浮，城郭相望万景收。汉水北吞云梦入，蜀江西带洞庭流。角声交送千家月，帆影中分两岸秋。黄鹤楼高人不见，却随鹦鹉过汀洲。
洪都四景 其二 西山暮雨::明代：韩雍::门对西山暮捲帘，雨来江上水痕添。应须四海均沾足，一洗苍山九夏炎。
斗鸡亭二首 其一::元代：王翰::一丘独立势崔嵬，形迹还疑是古台。龙井效灵沾县邑，神祠肖像儗公台。谷云度水风牵过，野雾埋山雨洗开。如此风光良不恶，思乡何用赋归哉。
剑阁行寄彭济物总制::明代：孙一元::老子轻裘豪且雄，挽弓射龙江水中。落日半壁翻江赤，巫峡明月啼𤠔狨。中原一发渺何许，峨岷万里来秋风。古云剑阁罪真宰，盗贼窃据今无同。地生度量固人力，全活民命天为忠。健儿倒戈喜多梦，归来散马关之东。燕然铜柱亦细事，致君尧舜臣之功。野夫甘守西山饿，再见庶物回冲融。庶几乎再见庶物回冲融。
游秀峰寺::宋代：胡珵::摄身下蓬莱，放浪云水迹。非无简书畏，心赏寄泉石。亭亭云间塔，胜地闻自昔。梯空上青冥，如鸟著两翼。化城出天半，宝甃坦如席。环山划中断，裂地开震泽。峨峨东西峰，观阙倚空碧。千寻採香遥，剑卧涟漪直。当年馆娃宫，六月避暑夕。琴台延薰风，万女曳阿锡。牛耳争齐盟，乌喙已荐食。百家甬东村，托足归无宅。焉知陵谷变，大厦响千舄。矧兹风尘际，楼殿踊山脊。安隐大火中，显允像教力。兴予浩劫叹，万法本空寂。
送胡婿晋远赴嘉兴酒官 其二::宋代：孙应时::名世非科目，传家岂搢绅。纷纷一炊梦，鼎鼎百年身。看取无穷事，何如不朽人。侯翁虽龃龉，此话故情亲。
桃 其一::清代：弘历::寻芳迟见锦苞开，傍陌沿堤日几回。马上相逢花使者，分明报道艳春来。
醉公子（一名四换头）::唐代：薛昭蕴::慢绾青丝发，光砑吴绫袜。床上小熏笼，韶州新退红¤叵耐无端处，捻得从头污。恼得眼慵开，问人闲事来。
偈颂一百六十首::宋代：释宗杲::今朝正是四月八，净饭王宫生悉达。吐水九龙天外来，捧足七莲从地发。点胸点肋独称尊，大口开张自矜伐。都卢住世七旬馀，四十九年瓷忉怛。赖有云门老破师，一棒当时要打杀。人人尽道报佛恩，将此深心奉尘刹。
寄南社诸子三首 其二::近代：余天遂::虫书蠹简发尘封，欲拟离骚句未工。天马歌高怀帝主，河梁诗瘦泣英雄。消磨不尽文章气，歌泣无聊国士风。犹有山河好吟咏，招魂应许上穹隆。
秋海棠四首 其三::清代：秦廷璧::檀心半吐有余香，欲卷珠帘意兴长。秋影对人浑不语，红妆独自映斜阳。
挽友二首 其一::明代：陈繗::闻君凶讣我填膺，从此无缘话旧情。天上忽乘箕尾去，人间俄叹栋梁倾。高山寥落阳春句，流水潺湲夕照声。可惜哲人今已矣，几回挥泪洒苍冥。
薛田察院洎寿师同宿三门开化院::宋代：魏野::绣衣蕙带方袍客，身计虽殊性共閒。同宿河心山顶寺，数宵无一事相关。
次韵奉答张云门应召北上::明代：袁华::开遍南枝鄂绿房，虚斋坐对挹清香。春浮髯颊杯中物，寒涩笙匏腹内簧。诸子客梁文最盛，两生在鲁学尤长。轺车趣召趋天禄，赐食从容得屡尝。
除夕::清代：郭步韫::骨肉圞圆不可期，每逢佳节倍生悲。年华荏苒成今古，人事迁流多盛衰。尘甑常无馀宿粒，空囊惟有苦心诗。声声曙角催残腊，贺岁来朝强自支。
宿野墅五更窗月照瓶中老梅清甚有感::宋代：徐侨::桃李纷纷一饷花，风清月白老生涯。取之无尽山林藏，求而有余农圃家。游是理中无愧慊，乐吾心处是荣华。较他弦管凄凉地，卮酒杯羹总自奢。
书杖::先秦：佚名::辅人无苟，扶人无咎。
夏日宴集宋宝山别墅留赠三首 其一::明代：王廷陈::先生堪拟葛天民，筑室郊原远市尘。客款閒门惊稚子，自分馀酌到农人。朱华冒日明棋局，翠竹含风撼角巾。不睹少微云雾里，楚江谁信有垂纶。
喜姪宥及第::宋代：林逋::新榜传闻事可惊，单平于尔一何荣。玉阶已忝登高第，金口仍教改旧名。闻喜宴游秋色雅，慈恩题记墨行清。岩扉掩罢无他意，但爇灵芜感盛明。
刘仲高仪曹左顾林下重话十年之别作诗见赠次韵::宋代：饶节::下马疑高韵，披襟记旧游。从头推故迹，屈指尽名流。安否何劳问，行藏不用筹。夜阑重换烛，群吏且前休。
平望道中::明代：雪江秀公::两岸青山日半衔，洞庭天水碧相涵。东风正报桃花信，湖面归渔网作帆。
送丁亨文进士司理召陵 其一::明代：徐熥::新将词赋献承明，万里分符佐楚荆。道上竹深妃子庙，郡中花暗白公城。山连五岭重重翠，水接三湘曲曲清。此去王程君莫缓，几多人吏待持平。
初夏即事::宋代：王安石::石梁茅屋有弯碕，流水溅溅度两陂。晴日暖风生麦气，绿阴幽草胜花时。
忆事::明代：沈泰鸿::空山秋月明，处处暮猿清。不是愁肠断，还闻第四声。
怀归::明代：皇甫汸::故园献寿亲能健，春夜开筵兴不违。两地离怀人惜别，暂时欢赏客忘归。醉听锦瑟歌犹度，仰视银河落渐微。今夕月明江上路，烟波回首泪沾衣。
赠宗绂上座::宋代：李彭::蒲萄不饮熊耳杯，薰炉甘作橐驼坐。胸中皎镜湛灵源，结习已空花自堕。眼明见此除馑男，妙语时时零玉唾。稻畦摩衲丈夫事，吾独知之胡不果。钩章棘句竟何禆，徒遣诗人嘲饭颗。
闻南中流言有感::明代：王世贞::朝成嫫母昨夷光，未必蛾眉一夜霜。何似村中浣纱去，任他明月照空房。
瘦驴岭::宋代：韦骧::马瘏前咏闵驰驱，登岭今朝歉瘦驴。自是老来情味减，欲图靡盬可安居。
省试腊后望春宫::唐代：林宽::皇都初度腊，凤辇出深宫。高凭楼台上，遥瞻灞浐中。仗凝霜彩白，袍映日华红。柳眼方开冻，莺声渐转风。御沟穿断霭，骊岫照斜空。时见宸游兴，因观稼穑功。
送陈思献赴金陵::明代：郑善夫::昔慕蔡夫子，今知陈使君。深居避矰弋，用志到羲文。却向金台别，翻将宝剑分。秣陵依隐地，养拙幸相闻。
渡济河马上初见近城诸山::元代：宋褧::华山高耸鹊山东，一带烟霏翠接空。安石从来多雅兴，却如新妇闭车中。
再赴亮社与万司理 其二::明代：陈仁锡::夜阑始觉湿衣裳，闻道广寒深且长。绕岸唐隋分古树，隔林笑语属长杨。蛟龙寂听惊人句，鸥鸟慈依牧郡场。有客明朝重载酒，相逢还似水中央。
代简答金香严叟问义::现代：马一浮::曹溪有路透西方，择火拈香是道场。一念万年谁得似，人间浩浩作商量。
题桐木关老兴之水仙茶::当代：张伯元::异秉得天和，一品倾人国。只因不寻常，寻常问谁识。
静公园借居::明代：谢榛::欲览匡庐胜，衰年惜未能。栖迟无俗侣，幽寂共邻僧。禅定阶前石，心空夜半灯。浮图著灵异，昨上最高层。
文丞相松风炉歌::清代：汤贻汾::我生金石耽成癖，况此忠贞手遗泽。妙非九层非七宝，三片昆铜制奇特。合如敦彝散瓴甓，小承铛杓大釜鬲。双环日月静旋转，三角蓬壶耸屴崱。松风古篆题文山，劲笔非同郑苗刻。并州市儿爇马湩，到眼惊看古色碧。嗜古人希问价廉，典琴适得八省陌。归来棐几感徘徊，出示骚人欣拂拭。可怜天水金瓯失，余焰无人延火德。死灰一息赖公存，热血忠肝千载赤。平生故物剩琴砚，五百年来人爱惜。此虽流落尚依然，不共铜驼没荆棘。昔公作此傥有意，此物从来节不易。象取既济志防患，刚德终期鬼方克。岂知妇茀竟丧亡，厥象凶占离日昃。铮铮肯共焦头额，义之所在汤火即。零丁海水酌难堪，板桥樵餐乞不得。剑淅矛炊几生死，齧雪吞毡终铁石。区区此物同公身，不坏流传至今赫。流传万古人人识，莫更摩挲三叹息。生难赤手和海羹，死愈黄冠炼丹液。相逢且用忧烦涤，活火清泉手亲炙。松枝槐叶拾添薪，鹁鸽胡桃不堪忆。飕飕尚作清原风，习习从生玉川液。念尔从公经几年，幸离土室犹燕北。西台如意桥亭砚，各有声名尔胡默。为尔悲歌泪似泉，归来好共江南客。
留题钓台::宋代：刘泾::水绿山青人可知，不知生气得之谁。钓竿已属严公手，直到元英解道诗。
为张都目益题爪哇王后将相图::宋代：方回::闍婆之国古来有，其人裸体蓬厥首。后来改号作爪哇，君僭称王妻僭后。跣足露乳布缠腰，往往自妍不知丑。千岛万岛南海南，谓远无虞险可守。成周通道八蛮朝，旅獒越裳孰敢后。真腊彭彭亨皆人贡，巴尚答洽尔独否。壬辰腊月明日望，三平章往命招诱。泉州出门七州洋，飞樯舞帆朔风吼。五旬有余至其境，惊禽骇兽破胆走。前主初丧后主立，国乱未定内掣肘。生擒瞎直吃当王，癸巳三月之十九。先降土汉必者牙，水陆引道分左右。继获昔剌小大子，□□留屯岂容久。所俘病亡或逋逃，穷则反噬如野□。□秋班师会占城，诸国降表肯相受。梢工满载槟榔果，征夫烂醉椰子酒。生金铜钱暨百宝，搜山讨掳恣意取。蝤蛑虾蟹玳瑁螺，芭蕉豆蔻皆可口。风俗可怪亦可怜，食无匕箸但用手。生年月日都不记，淫乱混杂忘牝牡。得此诗料告者谁，滕良伯父乃吾友。我赋长篇当凯歌，甘誓胤征同不朽。
沧洲诗社::近代：沙曾达::沧洲耆旧孰相参，当代名流二十三。合德联吟成古社，艳传评语遍江南。
永明乐 八::南北朝：谢朓::实相薄五礼。妙花开六尘。明祥已玉烛。宝瑞亦金轮。
遇南厢园叟感赋八十韵::清代：吴伟业::寒潮冲废垒，火云烧赤冈。四月到金陵，十日行大航。平生游宦地，踪迹都遗忘。道遇一园叟，问我来何方。犹然认旧役，即事堪心伤。开门延我坐，破壁低围墙。却指灌莽中，此即为南厢。衙舍成丘墟，佃种输租粮。谋生改衣食，感旧存园庄。艰难守兹土，不敢之他乡。我因访故基，步步添思量。面水背苍崖，中为所居堂。四海罗生徒，六馆登文章。松桧皆十围，钟筦声锵锵。百顷摇澄潭，夹岸栽垂杨。池上临华轩，菡萏吹芬芳。谈笑尽贵游，花月倾壶觞。其南有一亭，梧竹生微凉。回头望鸡笼，庙貌诸侯王。左李右邓沐，中坐徐与常。霜髯见锋骨，老将东瓯汤。配食十六侯，剑珮森成行。得之为将相，宁复忧封疆。北风江上急，万马朝腾骧。重来访遗迹，落日唯牛羊。吁嗟中山孙，志气胡勿昂！生世苟如此，不如死道旁。惜哉裸体辱，仍在功臣坊。萧条同泰寺，南枕山之阳。当时宝志公，妙塔天花香。改葬施金棺，手诏追褒扬。袈裟寄灵谷，制度由萧粱。千尺观象台，太史书桢祥。北望占旄头，夜夜愁光鋩。高帝遗衣冠，月出修蒸尝。图书盈玉几，弓剑堆金床。承乏忝兼官，再拜陈衣裳。南内因洒扫，铜龙启未央。幽花生御榻，苔涩青仓琅。离宫须望幸，执戟卫中郎。万事今尽非，东逝如长江。钟陵十万松，大者参天长。根节犹青铜，屈曲苍皮僵。不知何代物，同日遭斧创。前此千百年，岂独无兴亡！况自百姓伐，孰者非耕桑！群生与草木，长养皆吾皇。人理已澌灭，讲舍宜其荒。独念四库书，卷轴夸缥缃。孔庙铜牺尊，斑剥填青黄。弃掷草莽间，零落谁收藏！老翁见话久，妇子私相商。人倦马亦疲，剪韭炊黄粱。慎莫笑家贫，一一罗酒浆。从头诉兵火，眼见尤悲怆。大军从北来，百姓闻惊惶。下令将入城，传箭需民房。里正持府帖，佥在御赐廊。插旗大道边，驱遣谁能当！但求骨肉完，其敢携筐箱？扶持杂幼稚，失散呼耶娘。江南昔未乱，闾左称阜康。马阮作相公，行事偏猖狂。高镇争扬州，左兵来武昌。积渐成乱离，记忆应难详。下路初定来，官吏逾贪狼。按籍缚富人，坐索干金装。以此为才智，岂曰惟私囊。今日解马草，明日修官塘。诛求却到骨，皮肉俱生疮。野老读诏书，新政求循良。瓜畦亦有畔，沟水亦有防。始信立国家，不可无纪纲。春来雨水足，四野欣农忙。父子力耕耘，得粟输官仓。遭遇重太平，穷老其何妨！薄暮难再留，瞑色犹青苍。策马自此去，凄侧摧中肠。顾羡此老翁，负耒歌沧浪。牢落悲风尘，天地徒茫茫。
金刚钻沉香歌::清代：牛焘::南中异木金刚钻，命名比附随俗唤。棱脊森森耐岁寒，青枝不叶撑孤干。岩壑千年根茎枯，中有香魂缕缕贯。剔鳞铲甲真精见，重重碎锦融成片。古色莹然琥珀纹，丹膏比拟青铜炼。入流瞥见宝珠沉，经火始信梧桐爨。夜深试爇博山炉，兰蕙不芳迷迭贱。妙品兼宜佐调元，芝图术序同褒赞。天生异材肯自炫，穷荒樗散谁流盼。山精木魅常护持，瘴雨蛮烟久镕锻。由来体性具深沉，讵谁气味堪赏玩。君不见，泰岳松，上施神农藟，下凝尧时髓。千载结苓腴，中有神灵诡。金刚义取百炼精，盘根错节老气横。人生百年同草木，陈枝瘣植等无名。岂知草木具有情，灵兮寿兮葆性贞。人世显藏不足道，馨香可以荐神明。山川鬼神终将玉汝成。
再与何似公伍国开有开探梅::明代：李孙宸::忆昨探梅梅乍放，芳菲数日竟难支。春疑太早输寒改，花自含情斗后期。当眼已无迎客朵，别园犹有避人枝。殷勤更订重开日，留得青尊为汝迟。
瓢隐画歌::明代：虞堪::溪上昨日风雨来，溪上船子冲潮回。白鸥微茫波岛屿，绿树恍惚迷尘埃。烟昏气黑夜滂渤，石梁茅屋多倾颓。壶公画里何悠哉，写此世外之蓬莱。弱水不渡良可哀。
鹤雏::清代：弘历::鹤雏才出壳，便具凌云概。矫矫学其母，不似鹪鹩态。身依泉石边，意在烟霞外。却笑笼中雀，待饲徒延喙。
长相思 其四 崇祯八年正月十八日，贼陷池河。是日枢部发援兵::明代：俞彦::那风魔。援池河。只是窝蜂与靥螺。笑伊知甚么。三棒鼓。一声锣。贼比官人争几多。池河还在么。
陆川六景 其一 温泉潴暖::明代：张子翼::三台山下沸温泉，泉上芳亭夕照悬。宝鼎香浮浓带雨，石泓春暖瑞生烟。炎荒气候原多热，寰宇洪炉信有天。不用邹生来协律，融融生意足蓝田。
陬操::宋代：王令::行曷为兮天下，老吾身而不归。人固舍吾而弗从，吾安得徇人而从之。昔所闻其是兮，今也见之则非。嗟若人之弗类，尚何足以与为。彼天下之皆然，嗟予去此而从谁。信亦命已矣夫，固行兮而曷疑。
登楼怨 癸卯夏感::近代：沈轶刘::夏虫争短烛，竞四天丸果，日扇新尖。隔叶螳来，片阴分与犹忺。饮冰有愿谁从谏，畏金丹、覆鼎偏甘。剩端严、雨里弥陀，怅绝同龛。恨添。今四部，负西飞青鸟，北铄红蚕。少女风微，扶摇九万空占。撄心马齿他年长，放贪虞、异势终兼。破群酣。霜后孤鸿，能战凉炎。
飞凤曲::元代：杨弘道::丹穴尝闻有凤凰，粲然五色备文章。暂时得见却飞去，怅望碧霄空断肠。
次韵答孙载之::清代：杨葆光::我来海陵路，三月有飞尘。求友不易得，见君良独亲。豺狼苦盗贼，鸿雁惨流民。世事一挥手，徜徉垫角巾。
江夏送倩公归汉东::唐代：李白::彼美汉东国，川藏明月辉。宁知丧乱后，更有一珠归。
忆江南::元代：虞集::栏干曲，正面碧崔嵬。岚气着衣成紫雾，墨香横壁长苍苔。柏影扫空台。江海客，欲去更徘徊。雾发云鬟何处在，风泉雪磴几时来。鹤翅九秋开。
哈密街头杂咏::当代：马千希::孟夏街头景颇观，红楼上接碧天宽。雁迷轻霭葡萄绿，鸦噪斜阳石榴丹。满市绮罗芳影动，倾城歌管曲声酣。行人尽带春风色，道是边陲第一关。
送张阁老中丞持节册吊回鹘::唐代：权德舆::旌旆翩翩拥汉官，君行常得远人欢。分职南台知礼重，辍书东观见才难。金章玉节鸣驺远，白草黄云出塞寒。欲散别离唯有醉，暂烦宾从驻征鞍。
山居杂诗九十首::宋代：曹勋::士不远千里，访我付落中。话旧语益密，论交颜不红。酒炙乏供给，近制相延容。白饭与青刍，且饷驴与僮。
中秋谢彦恭惠酒::宋代：李光::中秋有佳月，名酝来海康。海康太守贤，怜我持空觞。远分十具至，呼儿唤邻墙。坐客尽饮流，一举空罍缸。酒酣对明月，不藉灯烛光。移席俯清流，照我两鬓霜。海北与海南，各在天一方。我老归无期，两地遥相望。宴坐桄榔庵，守此岁月长。愿子一咄嗟，跨空结飞梁。度此往来人，鱼盐变耕桑。篱边白衣来，莫待菊蕊黄。
送范德孺::宋代：苏轼::渐觉东风料峭寒，青蒿黄韭试春盘。遥想庆州千嶂里，暮云衰草雪漫漫。
媚香楼歌::清代：孙云凤::秦淮烟月板桥春，宿粉残脂腻水滨。翠黛红裙竞妆裹，垂杨句惹看花人。香君生长貌无双，新筑红楼唤媚香。春影乱时花弄月，风帘开处燕归梁。盈盈十五春无主，阿母偏怜小儿女。弄玉虽居引凤台，萧郎未遇吹箫侣。公子侯生求燕好，输金欲买红儿笑。桃花春水引渔人，门前系住游仙棹。奄党纤儿相纳交，缠头故遣狡童招。那知西子含颦拒，更比东林结社高。楼中刚耀双星色，无奈风波生顷刻。易服悲离阿软行，重房难把台卿匿。天涯从此别情浓，锦字书凭若个通。桐树已曾栖彩凤，绣帏争肯放游蜂。因愁久已抛歌扇，教坊忽报君王选。啼眉拥髻下妆楼，从今风月凭谁管。柘枝旧谱唱当筵，部曲新翻《燕子笺》。总为圣情怜腼觍，桃花宫扇赐帘前。天子不知征战苦，风前且击催花鼓。阿监潜传铁锁开，美人犹在琼台舞。银箭声残火尚温，君王匹马出宫门。西陵空自宫人泣，南内谁招帝子魂。最是秦淮古渡头，伤心无复媚香楼。可怜一片清溪水，犹向门前呜唈流。
与程端卿相另峡中共系船瀼东留一日::宋代：李石::宦路随惊鹊，家山隔断鸿。荒椽秋雨过，疏竹暗泉通。千骑寻城北，双舟忆瀼东。我诗虽未好，聊为使君穷。
暗香疏影 君坦以画卷属题，正值牵牛花开，次其暗香硫影词韵咏之，时丁酉七月朔也。::近代：许宝蘅::紫帔翠褶。饮夜来露气，亭亭娟洁。小隐墙东，回避朝阳自怡悦。一自银河间阻，空怅望、情难灭。婉转滴落人间，痴也胜于黠。茧纸长留倩影，觑篱畔掩映，难以攀摘。待秋来桃趁春归，都让此君清绝。朝朝暮暮常相见，诉身世，飘然如叶。忆儿时，叠入书囊，曾伴枯蝉乾蝶。
大司马叶丈大中丞周丈同时被谤奉留有寄::明代：唐伯元::司马勋名宇宙间，中丞镇静万人欢。遥传塞外空豺虎，共说军中有范韩。箧满谤书增倚重，天扶明圣惜才难。即看河套天王地，乘胜长驱破可汗。
秦望山::清代：陈石麟::𨖐破由拳地脉摧，东南厌胜祖龙来。试看芒砀生云气，回望咸阳付劫灰。山鬼有灵知岁事，神仙无药澹人灾。三千海外童男女，想见桃花别岛栽。
题陈图南小像::明代：岳正::点检陈桥已著鞭，先生归伴白云眠。务光不与人间事，却浪相传是睡仙。
雨後复小雪::宋代：陆游::雨雪来无已，冬春忽欲交。贱贫安淡薄，老钝耐讥嘲。村酒儿能取，农书手自钞。暮年真个嬾，屋漏旋添茆。
渔家傲::宋代：晁补之::渔家人言傲，城市未曾到。生理自江湖，那知城市道。晴日七八船，熙然在清川。但见笑相属，不省歌何曲。忽然四散归，远处沧洲微。或云后车载，藏去无复在。至老不曲躬，羊裘行泽中。
江宁道上口号::清代：玄烨::白下回程傍竹林，平山水溜似鸣琴。星驰不为阴晴阻，瓜步城南念旧吟。
寿周枢使::宋代：杨炎正::璧月秋光满，争河夜色开。尝从北辰所，飞堕一星来。许国身为栋，居庭面对槐。黄封天上酒，岁岁酌金罍。
存殁六绝句::现代：陈独秀::曼殊善画工虚写，循叔耽玄有异同。南国投荒期皓首，东风吹泪落孤坟。（存为广州曼上人，殁为同邑葛循叔）
酬徐枢密三问 其二::宋代：释慧方::或有恐怖或断疑，双明一句绝针锥。于兹切莫生欣厌，觌面还须眼似眉。
迎春乐 赠刘先生::元代：马钰::斗杓运转初临阵。自然阳气腾腾。那堪青鸟传消信。土牛击，知时分。日行西陆金光莹。黄芽瑞草灵芝润。赏玩九还丹，开琼宴，宜齐整。
偈倾一百六十九首::宋代：释智朋::老僧轩前黄菊花，不可胜数如恒沙。谁在画楼沽酒处，相邀来吃赵州茶。
忆旧游::清代：易顺鼎::记鸾笺写韵，凤曲游仙，小住文箫。阁外山如画，试弓腰步屧，来看江涛。画阑旧时曾倚，香气未全销。怕一角斜阳，春人去后，红得无聊。檀奴惯离别，几陌上花开，江上萍飘。丞相祠堂在，似元都观冷，慵问栽桃。青丝上头，千骑无福比韦皋。渐老了周郎，负他初嫁人姓乔。
偶感::明代：龚鼎孳::东市朝衣溅血年，惊看老鹘奋霜拳。到头恩怨知谁是，田窦袁晁尽可怜。
简唐陶山乞虎丘寺枯桐斫琴::清代：曾燠::闻声有相思，进前有不御。矧伊沦落久，孤植在风露。虎丘一枯桐，不识谁手树。幸免爨下焦，终稀匠石顾。瘁貌肯求悦，苦心良自喻。唐侯今宓子，鸣琴张治具。常叹知音难，忍令此材蠹。我有幽兰曲，厥声靡所附。烦君挥郢斤，为君发渊素。
新编系列剧《天龙八部》 其六::当代：杨启宇::裙屐翩翩斗舞腰，华灯琼宴可怜宵。万金一掷诚潇洒，不信农家有白条。
鹧鸪天•咏美人眉::清代：彭孙遹::麝月才分一寸弯。长颦短晕浅深间。疗饥自有餐来色，消渴因看远际山。螺子细，柳丝寒。两峰天外碧相攒。翠蛾一滴能传语，窨住春愁不放还。
挽薛节妇::明代：程敏政::薛家贤节母，身住滆湖村。老去霜春面，归来月夜魂。孤鸿难再偶，慈竹自添孙。不负生前恨，金书照里门。
和范待制秋兴::宋代：陆游::山泽沉冥气尚豪，鬓丝未遽叹萧骚。已忘海运鲲鹏化，那计风微燕雀高。万里客魂迷楚峡，五更归梦隔胥涛。故知有酒当勤醉，自古宁闻死可逃？
向觉明达属题Legouis与Cazamian合著英国文学史三首 其二::近代：钱钟书::一瓻书借诚痴事，双泪珠还亦苦心。太息交游秋后叶，枝头曾见绿成阴。
登舟 其一::清代：弘历::载登青雀舫，初试白云程。入画看村景，匉雷听水声。岸杨烟外袅，沙鸟渚边鸣。极目烟波意，诗裁亦觉清。
新春万寿山即景 其六::清代：弘历::牡蛎窗虚向远开，芸编绨几称清陪。唐花底用工㸐蕴，春物昌昌即渐来。
寄邵武盛太守时望::明代：罗伦::乱山高下昼冥冥，樵水东头数点青。闻道山间明月上，几回风雨只从星。
书怀::清代：戴亨::百年深惧此生浮，怀古心希第一流。风雨鬼神窥陋室，艰难天地策精修。阰牵兰桂悲徒远，芳树蓠蘅怅未收。荏苒须眉空老大，崦嵫西望冀淹留。
和九成韵寄玉山主人二首 其一::元代：文质::我爱虎头公子贤，高怀历历泻长川。酒樽花底分秋露，茶灶竹间生白烟。日落渔庄听雨坐，风微草阁看云眠。西凉进士曾留别，应说相逢十日前。
李文正故宅::清代：张之洞::独乐园中花药荒，思贤重上读书堂。谁编元祐初年事？且喜诸郎尚有康。
拟陈云伯体彼汾::近代：郭象升::彼汾沮洳玉人遥，翩若惊鸿不可招。秋水蒹葭凝白露，春风杨柳拂蓝桥。锦衾达旦时时咏，罗袜生尘步步娇。手掷丹砂方狡狯，那能背痒倩伊搔。
癸亥立春，在壬戌十二月二十五日::元代：张昱::一岁两春应是闰，自题春帖自相怜。苟全性命君之赐，痛念文章儿不传。随俗辛盘惟赤手，省思旧物只青毡。土牛虽送馀寒在，未可重裘换薄绵。
松溪::宋代：释居简::翠盖童童胜碧油，老根络石漱溪流。秋池两部吾无取，留得江声在屋头。
凄凉犯::近代：饶宗颐::冰弦漫谱衡阳雁，西风野日萧索。草衰塞外，霜飞陇上，两三边角。江波又恶。况憔悴征衫渐薄。似声声、黄云莽莽，嘶马度沙漠。遥想京城里，裂帛当歌，索铃行乐。云烟过眼，算而今、轸催髹落。漫有知音，隔千载、重为护著。寄悲哀、万壑竞响许梦约。
和传可除夕::元代：张端::历尽年俱往，寒多火未销。为怜无去日，翻恨有来朝。世路看何隘，家山望更遥。双娥灯影里，剪綵待元宵。
偈一百二十首 其三十七::宋代：释怀深::一室寥寥是何物，三贤十圣竭头参。衲僧不会风前句，拟欲思量落二三。
芭蕉::宋代：方岳::数叶芭蕉数叶秋，灯长雨久不眠愁。灵溪寺里夜曾听，又听灵溪溪水流。
用功成韵赋外舅短项翁::宋代：耿镃::君不见王绩非狂生，笔墨雪尽惟酒经。又不见志和非漫尉，江湖醉咏渔歌耳。文章得失两梦事，一醉从渠俱不理。人间自有行秘书，此翁聊为山泽儒。平生斟酌自饱满，宁复有欠宁有馀。可怜蹒跚挽不前，属车岂识从甘泉。不矜万卷腹空洞，渴梦只恐东溟乾。莫疑此翁拘器穷，此翁有用非哑钟。浊醪作贤清作圣，翁不异味同其空。我方畏缩立下风，伸颈一笑短项逢。脱冠与翁共醉倒，从人笑此两秃翁。
桐封之役余与谢沛霖大行共事豫章大行兼程趋事余病羸每独后书引奉讯::明代：韩日缵::寒风方应节，候雁共南翔。夜度湘江月，晨飞荻浦霜。相将欣结阵，每逐不成行。自怯排云力，江天路正长。
冬日留题叠溪隐处 其一::清代：王松::乱后回来逸趣违，人民犹是事全非！消忧勉践登临约，如此江山欲忘归！
和王定国::宋代：秦观::峥嵘岁月徂，物色莽於邑。欢言公子至，坐失百忧集。宵箔蕙烟横，寒炮玉脂泣。勉旃决南图，荷华行满隰。
潘丈游南寺灵岩天台回遂呈刘学录::宋代：陈宓::不到南山逐胜游，新诗题遍柳公楼。须驱尘世蚊虻暑，唤起云天雕鹗秋。盏斝献酬依未荫，笑谈喧寂间川流。自怜因病成慵懒，一日那无一日休。
鹤::明代：张宁::一自传书海上归，洞天清冷不胜衣。近来已少葫芦血，莫载缠腰俗士飞。
白马寺::现代：老舍::中州原善土，白马驮经来。野鹤闻初磐，明霞照古台。疏钟群冢寂，一梦万莲开。劫乱今犹昔，焚香悟佛哀。　　
青泥岭::宋代：张方平::斗峻凌霄出混茫，东西秦蜀此分疆。萦纡断涧千寻曲，回合危峦万叠苍。烟外孤村通鸟径，云间盘道绕羊肠。朝家方面非轻寄，何事徘徊望故乡。
送人游越::明代：释妙声::二月雨多春水生，放船去作越中行。沙鸥见惯浑相识，野鹤逢将亦不惊。禹穴桃花千洞晓，若耶杨柳一川明。江山信美非吾土，况听长松杜宇声。
望中::宋代：许月卿六::望中惟有山平远，山外更连天泬寥。好着个亭管烟水，夜凉明月举杯邀。
泊京口闻李本宁观察未莅武林因留书候吏赋此见怀::明代：张萱::西风病客拥归航，落日怀人一水长。把笔尚闻歌蜀道，观涛何日汎钱塘。冰衔久辍文章伯，鼎席遥虚政事堂。见说玄都桃未种，春风日日待刘郎。
清平乐::清代：黄之隽::寒侵夜坐。月影挨窗过。莫遣清辉单照我。我是天涯一个。遥怜此际凭栏。举头即见西南。那得将身贴月，便教看月同看。
慈云寺::清代：弘历::宛转杨柳陌，荒凉琉璃界。栋梁靡孑遗，墙壁馀半在。云昔香积厨，祝融偶不戒。赤帜胜势张，水云下风拜。焦烂无其人，一举致大败。放参僧尽散，馀者三五辈。借问四天下，有象孰无坏。譬诸鸟栖林，林空鸟相背。曲突善后计，彼方谓蒂芥。道左冀檀那，识之尚未逮。
小桂二首::宋代：陈杰::甲第人家万木犀，著忙曾看盛天时。日长小院差深静，时遣轻风破一枝。
访山中友::宋代：赵汝燧::披荆踏石访山友，野鸟惊人闹枯柳。牧童为我通姓名，一笑相迎鹤发叟。结茅倚岩屋数间，尘埃辟易不用帚。竹厨贮书罗四五，土壁黏碑分左右。山中新醅未堪压，携手邀我沽村酒。床前尚有著残棋，忘记四围关户牖。日斜扶醉同归来，但见黑白子纷纠。猕猴树上周章走，莫是此曹来动否。
归宗山籁一百四首 其十一::明代：释函是::云水何曾异，茅房独自真。晴空休瞪目，寒色更宜人。岂爱潭中月，知无花外春。莫随吾与若，疑误住山身。
挽外舅二首::宋代：许月卿::月卿方髻时，公欲东床之。我姑已黄土，公鬓正青丝。忽忽成今古，茫茫问孰谁。但成抱茂子，洒泪读新碑。
和人回文五首?此五首诗为孔平仲作?::宋代：苏轼::红窗小泣低声怨，永夕春寒斗帐空。中酒落花飞絮乱，晓莺啼破梦匆匆。同谁更倚闲窗绣，落日红扉小院深。东复西流分水岭，恨无愁续断弦琴。寒信风飘霜叶黄，冷灯残月照空床。看君寄忆传文锦，字字萦愁写断肠。前堂画烛夜凝泪，半夜清香荔惹衾。烟锁竹枝寒宿鸟，水沉天色霁横参。蛾翠敛时闻燕语，泪珠弹处见鸿归。多情妾似风花乱，薄倖郎如露草晞。
堠子::唐代：罗隐::终日路岐旁，前程亦可量。未能惭面黑，只是恨头方。雅旨逾千里，高文近两行。君知不识字，第一莫形相。
登姑苏台过上方转石湖小酌::明代：林光::远树苍苍佛塔孤，姑苏台上望姑苏。塘船载酒穷秋渚，芦簟铺云醉石湖。一镜光芒连睥睨，九龙飞舞下平芜。夫差山水依然在，谁信西施误得吴。
寄贺卢疏斋拜集贤::元代：王璋::洛下秋来传近作，日边使至报除书。乍归北阙多新贵，重直西垣识旧庐。陶谢风流连白社，应刘文字盛黄初。深知有意沈冥者，自是无心赋《子虚》。
村前缓步::近代：周云阁::小麦迎风春欲残，碧波起伏惹人看。落红怜我衣多旧，铺得门前尽绮纨。
北村妇::清代：姚燮::妾夫充水兵，战死浃江口。愿妾怀中胎，生男续夫后。昨夜生一男，夫死妾有子。生男未一日，獐𤟡遍邻里。云贼来虏村，跣足偕逃奔。妾死寻夫魂，杀妾贼之恩。妾杀不足惜，妾死儿何存？摺衾手襁儿，河上行迟回。一步一颠扑，蓬发面如灰。妾欲还娘家，娘家路悬悬。指拈双银镮，手招河壖船。刁民来夺衾，并夺妾儿去。眼看将妾儿，投弃乱流渡。
答客问予归::明代：邓云霄::出岫还山任卷舒，浮云元不碍空虚。中流击楫心徒苦，九折回车乐有馀。得意秋鹰看矫矫，忘机海鸟自如如。问予何事归来急，捐印虞卿好著书。
赠杨内舍景尧刲股::宋代：方逢辰::子肉可疗亲，或曰不敢毁。不见母生儿，生死一间耳。此身母之身，非可认为己。杀身可救母，当还爱一死。天理通神明，寸肤直糠秕。苟能充此心，是即学曾子。
和元八郎中秋居::唐代：姚合::圣代无为化，郎中似散仙。晚眠随客醉，夜坐学僧禅。酒用林花酿，茶将野水煎。人生知此味，独恨少因缘。
浪淘沙 风雨遣闷::清代：周贻繁::灯市恰才收。日嫩春柔。风声飒飒雨声幽。荡漾帘波寒不捲，约住闲愁。铃语诉枝头。倦柳回眸。红梅零落旧风流。漫把金尊销未得，树外啼鸠。
寄时父::宋代：姜夔::迟君日日数归程，到得君归我已行。一路好山思共看，半年有酒不同倾。吾侪政坐清贫累，各自而今白发生。人物眇然须强饭，天工应不负才名。
厓山吊古 其二::明代：黄士先::夜雨湿流萤，远山互明灭。千古此战场，精光无复歇。
霅女吟::宋代：谢翱::罨画溪头敛翠眉，绿杨扶起又低垂。春风尽与花为主，不解庭前百结枝。
和萧伯章见寄::元代：郭钰::王孙文采盛，千里入神交。贫极锦囊在，愁来金盏抛。雨迎龙出峡，云护鹤归巢。欲寄相思意，梅花霜后梢。
用十梅韵签冯簿::宋代：王炎::绿绮弦朱丝，为我调白雪。此亦化绪余，所长兼五绝。
石楼高寄李石楼::明代：罗玘::石楼高，石楼高，星宿磊磊手可操。愧我欲上非飞猱。石楼坚，石楼坚，雪霰堆户冰凝椽。愧我欲住非蜕仙。不如移身且就石楼下，朝朝莫莫窥其罅。或傍石楼旁，仰钻尔尔甘冻僵。忽然飘风刮地扬沙石，翳我两目昏咫尺。归来兀兀坐茅屋，石楼不见见我独。忍能不寄诗一幅。
临江仙·烟收湘渚秋江静::唐代：张泌::烟收湘渚秋江静，蕉花露位愁红。五云双鹤去无踪。几回魂断，凝望向长空。翠竹暗留珠泪怨，闲调宝瑟波中。花鬟月鬓绿云重。古祠深殿，香冷雨和风。
题康南海论书手迹卷后三首::当代：金鉴才::黜帖扬碑泛艺舟，百年人物讼无休。古来书道存真迹，剜石铸金莫细求。
西斋遣兴::宋代：陆游::桐叶秋先霣，菊花寒更香。酒边聊兀兀，身外本茫茫。小憩元非睡，长吟偶似狂。忽然思把卷，一笑就窗光。
颂一百则::宋代：释重顯::铁鎚击碎黄金骨，天地之间更何物。三千刹海夜澄澄，不知谁入苍龙窟。
答惇上人七首 其四::宋代：饶节::少矜平子四愁诗，晚学赵州十二时。千里故人不解事，书来犹寄竹枝辞。
右丞辋川图三首 其一::元代：吴镇::潇洒开元士，神图绘辋川。树深疑垞小，溪静见沙圆。径竹分青霭，庭槐敛暮烟。此中有高卧，敧枕听飞泉。
宣州吴子权送陵阳酒::宋代：孔武仲::梦寐陵阳天上山，曾将心约白云间。仙衔已下青冥裹，尘骨难留缥缈间。三尺溪鱼如可控，千年辽鹤尚应还。多情别后能论旧，远寄官醪为解颜。
读七月二十五日行在所发罪己诏书泣赋::清代：黄遵宪::读诏人人泣数行，脍躬不德股肱良。三年久已祈群望，此罪明知在万方。表里山河故无害，转旋日月定重光。婆娑风尾亲批诺，遥想天颜惨不扬。
持敬斋为南昌经历周文远作::明代：杨荣::吾闻古君子，主敬心不移。戒惧乎未睹，慎防乎自欺。所以造至德，俯仰无忸怩。周君务脩省，兢业恒自持。凛如履冰际，惕若临深时。发言戒轻妄，周旋思中规。一朝荷恩命，赞政江之西。郡斋揭华扁，动静体无违。惓惓夙夜间，谨此心术微。以兹方寸中，皎皎生光辉。门庭杜私谒，田野争讼稀。美哉持敬功，远大由此跻。勉旃保终始，峻擢应有期。
夏日偶至山姜村因过渔唱轩寻造蒙斋侍郎墓次感旧述事 其一::清代：谢重辉::柳老莺残打麦时，望中院落起人思。萧闲山馆沈蛛网，曲折回廊上兔丝。抚景不堪长恋恋，感知聊为去迟迟。回头胜迹今成梦，吻喝何因共一卮。
五月十日::宋代：韩淲::片月生林白，沿流涧亦明。幽人方独夜，山寺有微行。野处偏宜夏，贫家不厌晴。薰风吹老鬓，腐草见飞萤。
金刚随机无尽颂·一合相理分第三十::宋代：释印肃::有为皆纪梦，无为常不动。可惜这圆光，把与髑髅弄。
饮酒·十五::魏晋：陶渊明::贫居乏人工，灌木荒余宅。班班有翔鸟，寂寂无行迹。宇宙一何悠，人生少至百。岁月相催逼，鬓边早已白。若不委穷达，素抱深可惜。
调笑令 有寄::清代：曾廉::胡蝶。胡蝶。飞上美人画箑。彩衣才得情亲。江北江南暮春。春暮。春暮。人影衣香遮路。
长相思 秋夜::明代：沈宜修::风萧萧。雨萧萧。四壁吟蛩入梦遥。愁肠酒不消。灯影摇。帐影飘。听尽窗前一夜蕉。断魂难自招。
公历除夕江右诸子欢饯成渝湘吟友分韵得落字::当代：傅义::灯彩大辉煌，沸天喧鼓籥。家家庆改岁，四海皆欢跃。民间行夏时，新历殊冷漠。适逢远客来，江右治杯酌。团坐旗亭中，履舄相交错。亦为年夜饭，离家仍可乐。谈笑共闹腾，门外任寥寞。宾主俱好诗，分韵复酬酢。举酒同祝愿，醉吟长脱略。明朝开睡眼，一年又俶落。
满庭芳 五日玉峰竞渡用梅村词韵::清代：陈维崧::菖歜芳筵，葵榴绮节，一雨凉透重湖。绣旗画鼓，兰桨划菰蒲。多少唐陵汉寝，千年恨、远近楸梧。休凭吊，玉山将倒，翠袖可相扶。狂夫。狂更剧，花颠酒恼，脱帽喧呼。唤湘累与汝，美酝同沽。收拾金箫玉管，昆峰好、晚髻新梳。家乡忆，层层水榭，红缕漾钗符。
玄潭古剑歌::明代：苏伯衡::扁舟昔向玄潭过，闻有古剑留岩阿。欲观踌躇复不敢，只恐开匣踊跃翻沧波。此时解后都城里，玉质珠辉那得比。玄灵外护朱草茎，赤日天中涌湖水。想当旌阳初铸成，橐籥元气驱六丁。星象失光彩，白藏储精。不然长才尺又半，如何照室影凌乱。神光兔脱飞雪霜，宝气龙腾贯霄汉。自从斩蛟江水中，浊世余子谁能庸？长伴空山栖遁者，但见白昼风云从。迩来阅岁未五十，两度江湖寄踪迹。瑶台月夜听吹笙，金界晴空逐飞锡。昔至燕京时太平，今留石城氛祲清。乃知神物等镇圭，冥漠自有神提携。由来治忽系出处，非是漂泊东复西。圣明御九有，妖孽俱授首。既非假道斩大蛇，何用军中撞玉斗。明朝且赋归去来，彭蠡扁舟落吾手。申之以歌曰：我知尔兮为赤虬，上帝有命兮下土留。为民悍患兮万岁千秋，彭蠡之奥兮蜿蜒所鸠。尔之归兮径中流，慎勿奋飞兮从尔俦。使我思尔兮离忧，舞蛟鳄兮与鳝鳅。
望云图::元代：凌云翰::长空望极转销沉，独立苍茫辨远岑。爱日每关为子意，看云长动忆亲心。自怜五色衣将弊，谁记三山路更深。莫遁大行成往事，诗传陟岵有遗音。
归途次韵::宋代：黄彦平::湘桃亦作春风面，与拭中原泪眼看。旧染天香悲麦秀，续书王梦失槐安。
杂曲歌辞。长相思二首::唐代：令狐楚::君行登陇上，妾梦在闺中。玉箸千行落，银床一半空。绮席春眠觉，纱窗晓望迷。朦胧残梦里，犹自在辽西。
自葛阳驰广济驿轺中即事 其三::明代：张萱::春溪绕屋碧如油，短竹疏篱白日幽。少女竹间呼母彘，老农溪畔饮童牛。
秋兴集古 其四::明代：申佳允::升高临四野，秋色老梧桐。索莫竟何事，清川思不穷。
翠瀑亭::宋代：陈岩::湿翠抛来觉染衣，倚阑兀兀坐移时。偶因过雨添流水，增重棼丝曳练诗。
赠徐子虚画鱼::宋代：王佐才::我尝放意游江湖，喜从钓叟观真鱼。有时临溪行复坐，秋水无风鱼自如。鳞鳞鬣滑随上下，回旋戏跃形皆殊。两两相逢若对语，聚头戢戢摇双须。忽然散漫皆游去，一半掉尾潜菰蒲。往来得所弄晴色，圆皮触动生浮珠。困依垂杨看不足，尽日忘归谁与俱。自从北走尘土窟，十年不复瞻蒪鲈。凭谁画出江湖趣，东海今闻徐子虚。毫端夺得生时意，京师好事争传摹。写成双幅辄遗我，展舒活动惊堂隅。穷搜前古少奇笔，此本只恐人间无。任教涸辙强濡沫，对面相忘千里书。
再和前韵::当代：陈仁德::一枝清冷足栖身，犹自中宵望北辰。廿载甘为填海石，九州难觅补天人。梦飞塞外寻知己，社结山西认夙因。燕去鸿来频唱和，吟笺日日意翻新。
丁元珍挽词二首::宋代：曾巩::从军王粲笔，记礼后苍篇。谩有残书在，能令好事传。鹏来悲四月，鹤去遂千年。试想长桥路，昏昏陇隧烟。
秋丁日补送文文肃姚文毅陈文庄三公神位入长洲学乡贤祠敬识::清代：彭定求::名教久沦替，榛蔓沿黉宫。乡祀古所重，论定百年中。庶几光俎豆，足与震鼓钟。云何僣且滥，势利纷交讧。沮丧诗书气，彫残礼乐容。遂令贤杰辈，避地羞雷同。近者更侈炫，郡邑淆所从。典司罔稽覆，名籍滋混蒙。峨峨三钜公，茂苑挺英踪。齐鸣朝阳凤，并跃云津龙。末运丁板荡，屹如鼎足重。丘山既合响，至今阙瞽宗。小子仰典型，桑梓维敬恭。清议永不磨，地以人斯崇。颓波存砥柱，后起当闻风。
吴节妇吟::明代：王世贞::秦家女，吴家妇。东风吹折连理树，霜摧树枯凛如故。吴氏子，秦氏儿。东风吹长寄生枝，但令枝盛何足悲。儿能成名孙复显，吴家鼓吹迎旌典。五十馀年影语身，青灯白发不知春。九泉下见夫君面，犹是当时执手人。
沈同守过我山园要常广文陆太学共集颇极登泛之乐沈以四咏见贻仅酬其二 其二::明代：王世贞::老夫仍葺浣花庄，判得山僧半日忙。太学诸生夸并舫，江州刺史喜留觞。藤萝挟瞑群峰壮，兰芷将风一水香。谁为高楼题八咏，只今犹是沈东阳。
韩祠三首::宋代：刘克庄::柳祠韩庙双碑在，孔思周情万古新。不信二公俱绝笔，别无诗可送迎神。
【越调】梅花引::元代：吴仁卿::兰蕊檀心仙袂香，蝶粉蜂黄宫样妆。紫云娘，彩衣郎，东君配偶，天然是一双。【紫花儿序】丹青模样，冰雪肌肤，锦绣心肠。惊魂未定，好事多妨。堪伤，不做美相知每早使伎俩。左右拦障，笑里藏刀，雪上加霜。【幺】日沉西浦，月转南楼，花暗东墙。尽教人妒，谁敢声扬？参详，但得伊家好觑当。问甚凄凉，苦乐同受，生死难忘。【秃厮儿】分破金钗凤凰，拆开绣带鸳鸯，离怀扰扰愁闷广。不由俺，到黄昏，思量。【尾】近来陡恁无情况，自写你个劳成不良。三两遍问佳期，一千般到说谎。
送韦信爱子归觐::唐代：钱起::离舟解缆到斜晖，春水东流燕北飞。才子学诗趋露冕，棠花含笑待斑衣。稍闻江树啼猿近，转觉山林过客稀。借问还珠盈合浦，何如鲤也入庭闱。
乘月入城::宋代：项安世::水落千原净，天高七泽空。征人秋色里，骑马月明中。故国山川在，承平气象雄。西风多感慨，敲损玉玲珑。
登第遗乡人::宋代：李巽::当年踪迹困泥尘，不意乘时亦化鳞。为报乡闾亲戚道，召集席帽已离身。
弇园杂咏十六首 其十五 壶公楼::明代：王世贞::壶公饮酒酒初干，谁道壶中天地宽。幻出楼台成五色，飞来日月是双丸。
惜奴娇·合下相逢::宋代：石孝友::合下相逢，算鬼病、须沾惹。闲深里、做场话霸。负我看承，枉驼我、许多时价。冤家。你教我、如何割舍。苦苦孜孜，独自个、空嗟呀。使心肠、捉他不下。你试思量，亮从前、说风话。冤家。休直待，教人咒骂。
七月十三夜被酒登双清亭道者送茶至::清代：左宗植::醉眼忽洗江风腥，独踏乱石眠石亭。峭楠出壑夜龙黑，幽塔刺霄孤剑青。终古双流有今夕，三人明月自前庭。道翁好惜秋江茗，留著频来款露扃。
又蜕::近代：石声汉::春梦醒，梦醒惜春残。身后早甘长覆瓿，蜕遗无意更藏山。翼粉任阑珊。
题富春山水画册 其五::清代：符兆纶::旧游回首意苍凉，负尔花间陌上香。好著片帆重送我，风流苏小访钱塘。
访客至西郊::宋代：陆游::摵摵败叶飞，黯黯寒云低。村墟与市里，触目一惨悽。今日病体轻，驾言适城西。丹柿满野店，青帘出江堤。猎骑载雉兔，樵担悬鹑鸡。居人各自得，使我念故溪。故溪不敢说，况复朝金闺。伤哉齧雪翁，岁晚犹牧羝。下愚不自还，大惑终身迷。君恩何由报，力耕愧黔黎。
徵招 湖上感秋有怀湘佩、湘涛::清代：关锳::入秋天气多风雨，幽怀更添凄楚。杨柳到西风，也飘零无主。蛾眉惊老去。争怪得、鬓丝如许。休去登临，乱山只在，晚蝉嘶处。日暮翠衣单，清霜早、已上碧梧高树。独自倚阑干，念荒城砧杵。天涯谁共语。浑冷落、旧游俦侣。只除是、第二桥边，问那时鸥鹭。
题桃花赠郑良琪::明代：郑真::淮天锦绣正缤纷，花下传杯赠去人。千里若归瀛海上，东风好寄故园春。
岁除::唐代：唐彦谦::索索风搜客，沈沈雨洗年。残林生猎迹，归鸟避窑烟。节物杯浆外，溪山鬓影前。行藏都未定，笔砚或能捐。
游园::宋代：张耒::病来久不上层台，窗有蛛丝径有苔。为报园花莫惆怅，故教太守及春来。
日暮登朝天关城楼::近代：陈宗和::雉堞排空扼上游，江山如旧古黎州。两三灯火边城戍，一片帆樯过峡舟。绝顶白云迷鸟道，横空黑雾锁牛头。书生无限兴亡感，山月随人渐入楼。
表忠观韩小官人::宋代：叶绍翁::观里韩风子，无心似有灵。绕廊时自语，扪虱故忘形。午暴松檐暖，晨餐柏叶青。客来知有馈，迎笑立中庭。
华山畿二十五首 其二十五::隋代：佚名::腹中如乱丝。愦愦适得去。愁毒已复来。
次韵蔡瞻明秋园五绝句::宋代：洪适::芥毛金爪勇难干，肯作霜花对乍寒。若说乘轩有痴鹤，司晨如此合峨冠。翔仞当年览德辉，传芳花品未思归。晚来雾鬓凭轩处，直恐金翘相对飞。泽兰萱草比多言，谓汝分阴久夺鲜。政恐淇园修竹劲，不如秦岭老松坚。高标幽艳自宜霜，弱草繁葩莫中伤。肯与红莲媚三夏，要同黄菊向重阳。临风裛露早秋天，范出南金色更鲜。若向东篱比标格，定知花市不言钱。
代书吟::宋代：邵雍::见别一年余，岁残相忆初。重烦君欵密，远寄我空疏。衰朽百端有，忧愁一点无。闲吟四十字，聊用答来书。
过谷亭::明代：杨士奇::明月转樯竿，露下孤篷湿。欲系谷亭舟，沙头风正急。
登锡山::清代：侯光第::山意正萧瑟，登临感慨多。冷云高不落，秋水淡无波。天外孤帆远，遥空独雁过。征南诸将士，消息近如何。
东游杂诗四十首 其八::近代：连横::新潮渐涨旧潮低，一抹扶桑日已西。夜半舵楼频翘首，星星渔火望中迷。
见萤::明代：林大钦::草根明不定，星夕故飞飞。乍点琴书色，时傍竹木微。匡帷传胜事，吾幌赖多辉。可怜清霜夜，飘零何处归。
蓦山溪 惠山泉亭看月::清代：陈维崧::乱崖杏嶂，肯放篮舆倦。呜咽夜泉吟，石栏边、冷云铺满。携将一卷，陆羽斗茶经，煎雪乳，碾龙团，帻向松风岸。碧天叫雁，街鼓三更断。矫首盼冰轮，心已共、辘轳争转。今宵桂影，休堕织绡宫，人更悄，夜无声，恐惹鱼龙怨。
种竹月馀稍觉憔悴恐有不安意用前韵慰之 其二::明代：王绂::不作风声即雨声，客窗萧索可怜生。凭君切莫怀乡土，随处何妨弄锦绷。
俗谓国内大学毕业为镀银乌夜啼::近代：吴未淳::偶来独倚危栏，望乡关。惆怅乡关不见，见苍山。云一片，金光灿，夕阳残。又是宇间万象晚来闲。
游妙峰::明代：陈墀::寻真偶入招提境，览胜频登诘曲山。万古乾坤一俯仰，百年人世几忙閒。钟声缭绕僧初定，树影参差户半关。兴尽不堪归去晚，恍然身在五云间。
偈二首::宋代：释思岳::腊月初，岁云徂。黄河冻已合，深处有嘉鱼。活鱍鱍，跳不脱，又不能相煦以湿相濡以沫。惭愧菩萨摩诃萨，春风几时来，解此黄河冻，令鱼化作龙，直透桃花浪。会即便会，痴人面前且莫说梦。
悼玉溪 其二::宋代：张九成::长年闻老病，终日拥柴门。冷落田文饭，凄凉北海樽。功名看似梦，术业付诸孙。慷慨临终语，精诚彻九阍。
送同年少宰汪閒斋考绩北上::明代：边贡::凤阙开晴霞，龙楼啼曙鸦。春风上春月，吹满上林花。上林花色明如绣，亚相考功新入奏。遥从花外驻公车，更向花间听禁漏。禁漏丁丁杂佩环，朱衣玉貌动宸颜。铨司藻鉴悬秋水，宪府威名重泰山。廊庙雍容需衮职，徵迎不用皇华敕。元知北斗近三台，早见东人歌九罭。都下旧游怀丙辰，回头二十九回春。看花借问当时侣，白发重逢今几人。
赠林仰之迁南京国子监丞::明代：林光::叉手东风月一更，我来君去最关情。天机转弼南都教，人事难逃月旦评。四海英豪频属望，八闽衣线念非轻。乡书首发他年解，谁道吾侪眼亦明。
简延平李公足择善::宋代：王迈::昔人重相思，千里且命驾。我家去游洋，相望才四舍。偃息岂不思，吉服讵可借。惟凭一雁翔，敢望双凫下。日者闻琴堂，墨绶将解卸。东阁领群英，胜游当首夏。惠然访九仙，云物争迎迓。拂石纳晚凉，秉烛娱清夜。吉碑共摩挲，吉梦相矜诧。物色故老言，赤鲤何年化。题诗富锦囊，仙境为增价。是地近吾庐，过从何未暇。初传尚半疑，后信良多讶。世态如浮云，炎凉更代谢。高谊定不然，寄声来慰藉。
夏日閒居拟陆龟蒙四声诗体 其一 平声::清代：弘历::龙池新莲芳，临漪听潺湲。窗虚松涛清，床寒桃笙斑。蝉声流高林，霞光依遥山。几馀频拈毫，云閒谁能閒。
舟自胥口入太湖::近代：田遨::泰娘桥上草浮烟，渔具鸡笼共一船。喜是推蓬忽空阔，太湖胸次两涵天。
春晚杂兴十二首::宋代：方回::随分栽蔬复种花，逐时温酒又煎茶。两儿能售严州屋，便可归来共一家。
结客少年场::明代：刘崧::结客少年场，少年本同调。肝胆各自悬，持之以相照。我有百鍊剑，五花骢，不敢自爱惜，拔剑赠马期相从。憧憧车马都门道，花发鸟啼风日好。颜朱鬓绿艳青春，第一成名须在早。铜盘登坛歃血时，白日青天闻苦词。男儿赌命报知己，莫遣衰老徒伤悲。手持一尊酒，自唱马上歌。目光棱棱发上指，年少无成将奈何。
祭顾仲瑛诗::元代：谢应芳::呜呼玉山翁，先世吴右族。生逢全盛时，当路屡推毂。辞荣乐萧散，竟韫石中玉。早持万金产，转手授家督。不为五岳游，家园莳花竹。读书数千卷，旁核聃与竺。非无酒如渑，过客佳乃肃。徒见驷马车，未若一儒服。缁黄粲然者，待遇情亦笃。常言性嗜诗，隽永过粱肉。兴来抉云汉，毫端注飞瀑。词林采英华，琰刻播芬馥。诗名满朝野，啸傲心自足。世故一变更，十室九颠覆。幽栖绰山下，人疑王官谷。时余逃难来，憔悴如病鹄。踵门通姓字，一见已刮目。夜饮嘉树轩，明朝杯又续。高堂桂花秋，金钗剪银烛。双歌棹觥船，洗我愁万斛。一留两月余，坐客常五六。写图纪觞咏，坠水亦有曲。连床可诗斋，清话屡同宿。择邻为移家，岁晚安且燠。奈何鼙鼓声，又若雷震屋。娄人悉惊散，我亦猿共木。萍漂甫里东，卖文如卖卜。感翁数相过，馈则慰穷蹙。翁亦客槜李，远避赋蛇毒。山川郁相望，诗筒时往复。陵谷复一变，翁归理松菊。松鞠理未能，蒺藜伐困辱。余舟榜笠泽，访旧宿西塾。夜深屏舆隶，促膝写心腹。春风旧池馆，荒烟秋草绿。朝廷更化初，召役事重樛。挈家赴临濠，星言去程速。送行愧邹游，口占谢龟缩。诗去秋复春，客来书满幅。念我及兄辈，举室蒙记录。自言多疾疢，经年在床褥。郁攸娄惊吓，使我长觳觫。尚须手颤定，亲札寄篇牍。安知仅逾月，遽尔闻不禄。初疑传者讹，细问泪盈掬。嗟余老异乡，知己失鲍叔。芜辞叙畴曩，悲吟甚于哭。神交死如生，歆此杯中醁。
山中::清代：弘历::山中朝暮寒，卓午更暄暖。向阳草已青，背阴雪犹满。一水度几番，激湍率清浅。谷口乃旷夷，岭源尚𡾰嵼。山村凡数家，刀耕辟町疃。瓜壶堆木盘，持以迓华䍐。欣兹太古风，如阅横披卷。
题沈启南画忘忧草::明代：王世贞::嫣然一株花，媚此庭中幽。翻觉此名赘，人生何所忧。
留别建陵孟太守 其二::明代：屈大均::兰挠日日系江滨，帅主恩深不念贫。曾典戎麾犹乞食，已辞神武尚留人。羞逢往日黄冠客，悔别高堂白发亲。与子临歧思握手，交情须向去时真。
送国子监丞颜几圣提举江东分韵得动字::宋代：陈傅良::长安夜未艾，客枕厌群动。平明视天阙，剑佩鸣珌琫。学省虽冷官，上意响周孔。六飞自天下，多士溘云滃。饔餐燕苹鹿，道主发醯蠓。方将属耆英，高举出埃塕。离觞春骀荡，归路月朣胧。勋业当及时，千年付南董。
大湘峡晚酌::明代：林光::帖帖江如镜，迟迟舟渐移。都将山饯酒，不管雨催诗。
宫词（四首）::明代：王廷相::宫使传呼驾出忙，芙蓉小苑尽生香。长门深锁无由见，不及飞花绕玉床。
赠郑国庄穆公主挽歌二首 其二::唐代：权德舆::旧馆闭平阳，容车启寿堂。霜凝蕣英落，风度薤歌长。淑德图书在，皇慈礼命彰。凄凉霸川曲，垄树已成行。
呈王侍郎昆仲二首 其一::宋代：赵蕃::先契今馀几，交情不易论。畴能逾薄俗，未肯弃衰门。慨念我伯仲，仰怀公弟昆。自知真瓦砾，那得并玙璠。谁谓长江远，兹来匹马奔。匪因穷附达，政以曲能敦。遗爱凄其久，高风凛若存。青云看星聚，白发对鸰原。
巾山广轩::宋代：陆长倩::凌虚云磴陟崔嵬，轩槛仍从绝顶开。邑屋万家迷向背，江流三面自萦回。金山每恨波涛阻，星石曾登培塿来。为是会稽东部郡，不教更号小蓬莱。
九日集殿卿池亭分赋 其一::明代：李攀龙::卜幽命词客，冠盖至如麇。白云澹萧晨，黄花媚新酝。洒翰湖山清，开樽鱼鸟近。零露偃池荷，凄风携篱槿。径回片桥出，林瞑寒城隐。临流濯长缨，飘然袪尘坌。
东归::唐代：罗邺::日日唯忧行役迟，东归可是有家归。都缘桂玉无门住，不算山川去路危。秦树梦愁黄鸟啭，吴江钓忆锦鳞肥。桃夭李艳清明近，惆怅当年意尽违。
碧云寺观泉::明代：陆深::堂辞白玉前，寺到碧峰下。石幢插渚波，贝叶翻般若。循除决清泉，此境极潇洒。琤琮金佩传，宛转玉绳泻。缅怀川上心，临流叹不舍。曾闻貂珰雄，挥金事游冶。高台相掩映，松篁杂梧槚。似识舟壑安，宁知蕉鹿假。止观等殷鉴，洗酌泛周斝。
同吴顾二僚长欧顾二文学过沈鸿胪宅观牡丹::明代：黎民表::春尽平阳戚里家，风回金埒故欹斜。隋宫剪作千丛锦，洛浦看成一片霞。游女明妆同拾翠，侍臣沉醉几攀花。朦胧月色人归去，赤壁相逢侠路车。
牧童辞::元代：张玉娘::朝驱牛，出竹扉，平野春深草正肥。暮驱牛，下短陂，谷口烟斜山雨微。饱采黄精归不饭，倒骑黄犊笛横吹。
水龙吟 其二 和吴宪韵，且坚郁孤同游之约::宋代：李昴英::驿飞稳驾高秋，迎人满目清新景。秋还有色，芙蓉照水，晨妆对镜。雪卷寒芦，字横过雁，渡浮孤艇。是骚人行处，腔风调月，香满袖、过梅岭。断岸烟收人静。雨声乾、桐疏枫冷。掀髯独笑，仙翁起舞，卧龙呼醒。近小阳春，为梅也合，迟迟鞭影。更郁孤、一笑追欢，料得坡翁首肯。
水龙吟 秋荷，用草窗韵::清代：周祖同::洛神仙步凌波，袜罗不染珠尘碎。银河小影，玉匡娇语，未应无意。解佩褰裳，相思只在，美人秋水。卅六陂重到，亭亭青盖，嗟迟暮，西风起。还问花间幽会，忍看伊、粉松香坠。鸳鸯唤醒，疑云疑雨，都教回避。记得江南，梦中清夜，素娥千里。任凉秋露冷，冰容何事，湿盈盈泪。
自讼::金朝：王寂::尝闻劳生佚以老，不谓区区老更忙。自笑顽躯楦青紫，谁求绝足鉴骊黄。苦无长策裨神主，大有閒山著漫郎。梦到故乡犹可喜，几时真个是还乡。
讲中庸::明代：张弼::斋居雨坐夜何如，茗盌炉熏听讲书。问我旧筌都忘却，一江春水自游鱼。
琉球学即事::清代：潘相::唐荣村外酒，那霸港边梨。花际麾倭犬，槐阴宿岛鸡。由无翻旧简，哈立索新题。拂拭松云纸，朝鲜未与齐。
寄余仲诚::宋代：汪藻::千岩雪齐消，烟日暧春事。端忧昧佳节，独宿松下寺。绕屋泉雨鸣，焚香户深闭。残僧荷锄出，幽鸟下庭戏。将期道心复，敢惬栖遁志。起望吾家云，风清雁成字。
冬日谩成和郑希大八首 其一::明代：黄衷::旭日晞玄发，名山秘硕肤。病鸱乘鬼气，凉月向人呼。达命还当合，长城正背孤。问予行住性，朝莫树头乌。
次苏伯诚韵呈石翁::明代：邹智::山尽雩坛水尽沂，暮春人亦暮春衣。不知雪月风花老，几度空山打坐归。
局中春兴::宋代：陆游::天知病眼困风沙，借与蓬山阅物华。微暖已迎新到燕，轻阴犹护欲残花。幽窗寂寂书围座，倦枕时时梦过家。立马庭前还小驻，不妨闲试半瓯茶。
念奴娇（和曾宏父九日见贻）::宋代：刘一止::江边故国，望南云缥缈，连山修木。远忆渊明束带见，乡里儿曹何辱。世味熏人，折腰从事，俯仰何时足。可怜菊下，醉吟谁共徵逐。我爱九日佳名，飘然归思，想当年丘谷。梦绕篱边犹眷恋，满把清尊余馥。援笔洪都，如君英妙，满座方倾属。月台挥袖，叫云声断横玉。
汉沔诸湖二首 其二::明代：顾璘::大哉云梦泽，浩荡吞荆襄。分为百湖陂，委折各有防。水阔混云日，鱼多聚鹙鸧。天寒见洲渚，网罟映地张。扁舟垂纶叟，楚歌乐洋洋。昔闻汉阴老，无乃斯人行。西伯苟不遇，六韬沉渭阳。
方提干有端石砚池狭不能容水予携以归令匠者广之疑其不返也书来见督以诗解嘲::宋代：朱翌::端溪有石紫玉润，未遇良工失追琢。眇哉池面劣容指，水至不能容一勺。灊山道人请归治，要使墨池少开拓。每烦健步远来徵，事必不然空臆度。子如不忘一块顽，予亦敢负千金诺。会令合浦看还珠，岂忍荆山长抱璞。一毫不敢我非有，万顷难量子宜学。闻道年来好说禅，初机最忌多贪著。认为己有已大谬，久假不归非爽约。均之在此犹在彼，弟兄四海何曾各。笑倾万斛付江流，所有尽空心境廓。请对使者一斧碎，与公少解贪痴缚。
三月十六夜闻公园笑语声有作 其二::清代：林朝崧::几辈献花朝石像，几人酹酒吊城楼。总因见月心多事，何似藜床一觉休。
寄题萧国贤佚我堂::宋代：杨万里::软红尘里几时休，重碧杯中且拍浮。坐看痴儿夸绝足，可怜到老不回头。幅巾蔾枝聊三径，明月清风自一丘。我亦年来厌奔走，梦骑野鹤访沙鸥。
夜观海棠用故烧高烛照红妆韵七首 其五::明代：王立道::万蕊妆成华屋春，一枝微亚金尊照。世人恨欠杜陵诗，此花真得无言妙。
五佛顶::清代：王德纯::昔年曾向南康过，佛顶俨然五老峰。烟树苍茫迷鹿洞，云岩垠堮露仙踪。位数依稀符节合，形容辉映海天重。久别庐山真面目，风规隐隐一相逢。
寄梁先辈::唐代：齐己::慈恩塔下曲江边，别后多应梦到仙。时去与谁论此事，乱来何处觅同年。陈琳笔砚甘前席，甪里烟霞待共眠。爱惜麻衣好颜色，未教朱紫污天然。
南昌大阅::宋代：蔡戡::自昔洪都地望雄，剑光直与斗牛能。角声悲壮秋风里，旗影横斜晚照中。帘幕万家观小队，弓刀千骑拥元戎。此身虽老心犹壮，自笑凭鞍矍铄翁。
宪副郁公惠青布及诗酬以白纻并赋诗答之::明代：何乔新::湘川别后几星霜，青布慇勤远寄将。展玩尚涵江气润，裁成长带淀花香。诗人莫刺蜉蝣羽，骚客空誇薜荔裳。白纻愧非琼玖报，池亭聊用纳新凉。
菩萨蛮 其三::近代：张伯驹::玉蝀垂影桥如带，龙池水暖冰初解。芳信到迎春，柳黄初未匀。春风吹露草，又绿长安道。小雨润香泥，闲花逐马蹄。
谢安墓::宋代：马之纯::中兴江左百余年，人物谁如太傅贤。桓贼寻常思问鼎，苻秦百万已临边。笑谈解折奸雄锐，指顾能摧敌阵坚。平昔经纶才试此，依然赍恨向重泉。
柳梢青 其一 螺川临钱舜举杨妃上马图::清代：吴湖帆::骊山怀古。梦断霓裳舞。蜀道难行长恨处。重认旧图新补。年年惯浴华清。六宫低首倾城。上马人扶似醉，谁知娇不胜情。
送蔡子归西山一首::明代：黄省曾::子胥江上君逢我，泰伯祠前我送君。君卧西山那得见，令人长望洞庭云。
南归初发都留别寓居草树五首 其二 海棠::清代：曾习经::去年无一花，今年花特盛。已矣别离心，惭谢殷勤敬。
岁暮书怀简南湖居士二首 其二::近代：曹敏::蜡鼓声声短梦惊，又看棋局几纷更。河山终古谁堪主，蛮触于今孰息争。漫托吟魂悲岁晚，每寻仙簶寄闲情。中年哀乐凭谁遣，欲共嵇康论养生。
阮郎归 春去用史邦卿韵::明代：龚鼎孳::垂杨醉软紫丝鞭。隔桥芳草烟。送春泪洒落红边。莺愁五十弦。双鬓事，两湖缘，东风又一年。当歌莫奏断肠篇。而今怕可怜。
念奴娇 祀灶::清代：王贞仪::行厨烟散，刚入夜、炊馀寒彻。爆竹邻家初竞响，正是交年节。床脚烧灯，灰堆击帚，五祀辰方接。底需祈报，但教香水无缺。不学致富阴家，刲羊供酒，叩祷纷烦热。饼豆一年惭一饯，言事凭君朝阙。再拜尊前，非缘求媚，文字嗟薪积。封尘莫笑，爨火每自清洁。
清湖道中晓起即事::明代：孙继皋::早起看江色，多愁雾雨侵。水容清照鬓，萍梗暗伤心。旅食赍粮远，人家绕树深。双鸥尔何意，飞傍一浮沉。
哭家瑞陔进士::清代：陈锡金::南宫一捷了前途，返棹清溪竟永徂。梅社昔曾悬赤帜，竹城今已等黄垆。未甘呼应同牛马，何害春秋促蟪蛄。祇恨华堂新建就，才来贺燕便啼乌。
归国遇黄公度赋赠四首 其二::清代：宋育仁::明灯清酒照金徽，海客新从海外归。丝竹能陶君且听，新亭对景莫沾衣。
失调名::宋代：佚名::杨花飞絮。搅乱少年情绪。
悼黎苍宇::明代：陶益::奕世鸣珂盛，多君结绶荣。参藩新驻节，选部旧蜚声。岂料星空陨，翻怜墓已成。松楸闻鹤唳，挂剑不胜情。
庚戌秋作::宋代：陈起::甲辰迤逦至今年，药灶殊劳日夕煎。血气任他销与铄，向来诗骨已成仙。
成都杂感 其二::近代：苏启元::藩府当年高筑垣，只今节署寂无喧。建牙列将为威劫，索饷诸军起诉冤。主客遂成同室斗，调停翻藉异方言。夜来忽又修龙战，肠断谁怜失木猿。
割稻::明代：沈周::我家低田水没肚，五男割稻冻慄股。劳劳似共雨争夺，稻芽渐向镰头吐。蓬蓬纂纂缀青针，稻既生芽禾应腐。腐馀割得尚欢喜，计利当存十之五。小家伶仃止夫妇，稻烂水深无力取。口中之食眼中饱，忍见穗头沈着土。波间粒粒付鱼雁，一年生计空辛苦。但忧两口不聊生，未暇徵租虑官府。老翁坐对沈龟哭，婆亦号咷向空釜。云昏月墨忘关门，隔壁咆哮一声虎。
得何明府京中书四首 其三::明代：卢龙云::偃息衡门岁月过，更开一径在烟萝。八行已悟题书意，且向池亭葺芰荷。
哭兄诗四首 其四::明代：皇甫汸::昔共欢娱地，今来倍怆然。隙驹惊电后，行雁断霜前。易悴同朝槿，难回似夜川。愧非摩诘弟，含涕辑遗篇。
次府教一览亭韵::宋代：萧立之::秋膺重叠有谁编，客意难凭燕子传。欲送寒衣仍冷雨，稍疑飞雾近南天。杨花舞歇春无力，湖水空明晚自烟。日日诗筒星火急，吟窗秃尽笔锋尖。
谊园食瓜::当代：程滨::蛙鼓青莎浅，蚊雷潦水深。庾信园游目，邵平瓜镇心。
次游法喜寺韵::宋代：叶茵::招提四百载，不与世劫俱。松陵拱空觉，柏香祠真如。时秋兆嫩凉，揖客登其庐。廓邃碑篆剥，阁迥钟声疏。中有白足侣，光现摩尼珠。勘问点头石，奔走观心孤。坐我六和堂，风回晴窗虚。棋枰迭胜负，哗音发酒余。饱分蔬笋供，似可山林居。同是百年客，得此一日娱。远社不复见，熟与斯不徒。松日簸斜影，麾儿呼移厨。驾流来鲈乡，野云黏菰蒲。客散渔火稀，冉冉吟篷孤。
代竹岩送史侍郎 其一::宋代：释居简::曾泛东湖载月船，不将人物等闲看。二灵千古独钟秀，五岳三光空自寒。跨灶极知从古少，为兄端恐自君难。故家别有单于调，付与鸰原次第弹。
戴胜::明代：梦观法师::青林暖雨饱桑虫，胜羽离披湿翠红。亦有春思禁不得，舜花枝上诉东风。
四和 其六::宋代：项安世::周家石鼓嵯峨，从臣才艺心多。所期唤起雅颂，渠止镌成隶科。
故宫春望次平禹成韵::元代：钱惟善::登临休赋《黍离》章，千里江流接大荒。剑锁血华空楚舞，镜埋香骨失秦妆。薜萝山鬼啼萤苑，荆棘铜驼卧鹿常寂寞万年枝上月，夜深犹照旧宫墙。
雨中遣愁::宋代：俞桂::花已开时人正愁，花簪头上使人羞。一春可厌无晴日，下却珠帘懒凭楼。
间居杂诗 其三::清代：陈光绪::越人多信鬼，此风盛今日。居丧延浮屠，因鬼乃及佛。释氏有何能，云有忏悔术。斯言若安听，已犯异端律。置亲于有罪，子罪先可杀。近来取悦耳，箫管杂饶钹。黄冠更狂诞，上表达天阙。吾徒读儒书，睹此愤难遏。伊川程夫子，遗言当载笔。
布袋脚迹石上现::宋代：释智朋::名与长江万古流，当时狼藉若为收。脚跟只为不点地，又涴桥边块石头。
建初弟来都省视喜极有感三首 其三::清代：彭桂::更传儿女意，尽解忆长安。索饭啼堪念，牵衣别自难。两人今旅次，八口在江干。此际愁何似，秋风暮更寒。
种药::宋代：梅尧臣::云外阳翟山，实与嵩少接。山中采药人，能自辨苗叶。当须斸其根，以遂素所惬。野箨包旧土，远置风雨捷。故本含新芽，枯莛带空荚。植虽乖地势，培壅得专辄。冬谁论臭香，春定引蜂蝶。岂惟识草木，庶用补羸苶。
舟次别严公::明代：释函是::君趋凤阙我还山，共载江流两月閒。戎马未酬臣子志，风烟已换道人颜。拍天湖水春乘涨，鼓角官艘夜入湾。计日虎符重出镇，双旌遥指白云关。
辛卯元日六十初度十六首 其六 蝉蜕::当代：林英男::廿六史从何说起，如拈黄叶止儿啼。秦皇以降称封建，奴隶夤缘到伏羲。丱角严妆祭河伯，徐娘半面坐皋比。平生听尽盲翁鼓，老去几重蝉蜕皮。
夜泊淮阴::明代：林鸿::泊舟淮水次，津树暗萧萧。远火明渔舫，长吟倚客箫。夜钟闻古寺，寒月照归潮。莫近啼猿处，愁多梦更遥。
设醮洞霄因以古诗记其事::宋代：章承道::鹤鸣在野声闻天，灵坛夜醮朝群仙。群仙乘风驾云軿，一一来自虚皇前。玉鑪不散香凝烟，火中金缕光相连。仙官谓我帝所怜，百拜向帝臣有言，愿乞臣母千斯年。
李定言自殿院衔命归阙，拜员外郎迁右史因寄::唐代：许浑::白笔南征变二毛，越山愁瘴海惊涛。才归龙尾含鸡舌，更立螭头运兔毫。阊阖欲开宫漏尽，冕旒初坐御香高。吴中旧侣君先贵，曾忆王祥与佩刀。
赠章实斋国博::清代：曾燠::章公得天秉，赢绌迥殊众。岂乏美好人，此中或空洞。君貌颇不扬，往往遭俗弄。王氏鼻独齇，许丞听何重。话仿仲车画，书如洛下讽。又常患头风，无檄堪愈痛。况乃面有瘢，谁将玉璏砻。五官半虚设，中宰独妙用。试以手为口，讲学求折衷。有如遇然明，一语辄奇中。古来记载家，庋置可充栋。歧路互出入，乱丝鲜穿综。散然体例纷，聚以是非讼。孰持明月光，一为扫积霿。赖君雅博辨，书出世争诵。笔有雷霆声，匉訇止市閧。续鉴追温公，选文驳萧统。乃知貌取人，山鸡误为凤。武城非子羽，谁与子游共。感君惠然来，公暇当过从。
谒表忠祠有述::明代：王世贞::圣皇肇贻厥，元孙嗣绳其。武略或不竞，文治所优为。诸王擅国封，分布若置棋。称诏行罚赏，匠意创车旗。是时上威令，颇不出京师。黄齐托肺腑，力以身任之。周叔既远窜，齐谷复长羁。北平有髭王，属尊功不卑。望气若龙虎，养卒皆熊貔。削地错已愚，夺国宁所宜。谋泄汉使僇，渔阳动征鼙。横驱属国胡，席卷燕南垂。庙谟太草草，名使乳臭儿。蹀血白沟河，肉骨蔽陵坻。盛侯颇能军，平保壮偏禆。一此或一彼，天心讵能知。桓桓铁尚书，矫矫六出奇。东昌不茅靡，济南汤其池。有斐天台生，密勿主所葵。肆赦赦不行，用间间不疑。大厦既将颠，一木焉能支。飞楫渡大江，群情遂乖离。三辅拟勤王，姚守已俘累。朱邸献重关，将相请密期。举宫为煨烬，谁辨真龙尸。魏公元勋后，不以密戚移。甘作请室囚，竟终首阳饥。始祸复何言，纵体任刲■。天台乃甚口，五宗悉参夷。铁公气犹劲，慷慨了不悲。自余诸名俊，卿尹暨曹司。俱怀吠犬忠，不识尧为谁。而彼景中丞，趋朝独逶迤。荆卿术未讲，豫让心空驰。噀血喷北风，捐胫付东馗。如闻九原辙，故主未可追。长寝事已毕，何烦论安危。笑彼崩角者，次第死胥靡。拂郁二百年，身碎节不亏。君王沛明诏，彷佛异代思。加恩录后人，所在为致祠。建康殉节地，群灵当格斯。故主犹若敖，焉能不攒眉。侑食懿园席，行当待来兹。
听雨::宋代：赵文::散发欹眠困郁蒸，谁推河汉落红尘。电光照雨不可尽，雾气满空疑有神。驾海怒潮新月夜，绕山腰鼓建溪春。此声此景谁能写，输与城中不寐人。
首尾吟二十首 其十五::明代：陶安::达观万象付评量，治日无多乱日长。汉火渐寒三国战，晋疆顿削五湖攘。诫忘金鉴成天宝，法变青苗厄靖康。一统山河忽如此，达观万象付评量。
别狄佩::唐代：李群玉::翠竹不著花，凤雏长忍饥。未开丹霄翮，空把碧梧枝。圣人奏云韶，祥凤一来仪。文章耀白日，众鸟莫敢窥。郁抑不自言，凡鸟何由知。当看九千仞，飞出太平时。
春光好（一名愁倚栏令）::唐代：和凝::纱窗暖，画屏闲，亸云鬟。睡起四肢无力，半春间¤玉指剪裁罗胜，金盘点缀酥山。窥宋深心无限事，小眉弯。蘋叶软，杏花明，画船轻。双浴鸳鸯出绿汀，棹歌声¤春水无风无浪，春天半雨半晴。红粉相随南浦晚，几含情。
被花恼 答畏卢::清代：徐树铮::神仙美眷閟嫏嬛，消受隔帘妆晓。纸阁疏梅破微笑。明珠约颈，横波媚眼，静写销魂照。温宿梦，倚新娇。愿人长寿花长好。魆地怯朝寒，孤负香衾怨天早。巾宽泪律，酒碍歌程，结束閒烦恼。任吹凉送暖傍东风，向飞絮，禅心證空妙。祗一例，付与幽窗啼翠鸟。
感秋杂兴十解 其二::宋代：周密::千山脱木瘦，四壁号虫瘖。每于动静间，窥见天地心。水落泽国秋，荐稻登川禽。一醉吾事毕，毋作呜呜吟。
挽成峨峰::宋代：牟巘五::轻举游帷宅，高辞神武门。赐湖分老监，遗笏付诸孙。玉映神尤朗，丹成道自真。只应峨顶月，万里照仙魂。
题蔡州壶仙观::宋代：祖无择::莺老花残过禁烟，杖藜閒步到壶仙。仙家本是无尘地，别有风光一洞天。
西山杂咏::明代：黎遂球::历历禅关傍水干，探春开到杏花残。山僧镇日排当待，准拟中人看牡丹。
夏日雨中题諤师房::宋代：魏野::夏雨下如绳，虚廊减郁蒸。溅琴移榻避，添砚就簷承。暗喜同田父，闲听共野僧。苦吟题壁上，欲改更慵能。
踏青游::宋代：苏轼::攺火初晴，绿遍禁池芳草。斗锦绣、火城驰道。踏青游，拾翠惜，袜罗弓小。莲步袅。腰支佩兰轻妙。行过上林春好。今困天涯，何限旧情相恼。念摇落、玉京寒早。任刘郎、目断蓬山难到。仙梦杳。良宵又过了。楼台万家清晓。
舟次九山::宋代：黄庚::水云尽处列奇峰，螺髻参差杳霭中。江岸维舟看不了，烟岚分碧入疏蓬。
临安访古·衣锦山 （今县治主山，是王故::元代：张昱::还乡满山都覆锦，富贵应须白昼归。设宴九龙堂上日，沛中歌后似王稀。
送陈都事云南铨选兼简李廉访::元代：赵孟頫::送君铨选使滇池，部落诸夷自品题。明月梦回夔子北，长风吹度夜郎西。山连塞雨骅骝滑，花落蛮云杜宇啼。为问霜台李学士，白头官满尚羁栖。
许殿卿左史有悼内之戚请告归里赋此寄赠::明代：王世贞::休沐周原可惮劳，悼亡潘鬓转萧骚。烟霞不逐长裾老，霜月还依拥传高。暂去临邛无卓女，将归梁苑有枚皋。君看醴酒缘谁设，莫向春风恋浊醪。
任阆中下乡检田，登艾萧山北望::唐代：薛光谦::观农巡井邑，长望历山川。拥涧开新耨，缘崖指火田。荒村无径陌，古戍有风烟。瓠叶萦篱长，藤花绕架悬。岸高攒树石，水净写云天。回首乡关路，行歌犹喟然。
如梦令 有感::明代：曹溶::唤起残红莺困，衔取馀香蝶嫩。独坐此何年，阁外飘来幽恨。休问，休问，都绕眉峰一寸。
荷花::宋代：杨时::照眼红云斗晚霞，重重青盖半倾斜。会须直跨三千仞，移取峰头十丈花。
梁王春宴::元代：陈宜甫::碧草春光合，青云羽卫屯。和风生帐殿，迟日转辕门。乐缓新声奏，歌长倚和喧。微吟动高兴，未数汉梁园。
百字令·某君东归索词，因填此阕::清代：陈家庆::碧空秋渺，正扬帆东去，奔流浩瀚。十载关河惊倦旅，无限羁怀天半。画阁连云，珠帘卷雨，未信繁华换。滔滔万里，依然形胜天堑。遥想白鹭洲边，龙蟠旧宅，图籍墨花粲。此际归人挥麈坐，珍重丹黄万卷。百战河山，千秋史笔，待写中兴传。结庐他日，留得钟陵一片。
山中::宋代：林昉::衡门客去懒冠巾，尽日看山自在身。饮涧猿来惊照影，泊枝禽起近冲人。黑云欲雨易成晚，红叶如花不当春。却忆东门牵犬恨，当年何似布衣贫。
秋日即事五首 其一::明代：谢榛::八月边烽起，燕关入引弓。檄飞三辅道，气激五都雄。戍角寒云外，城乌夜色中。不知枕戈者，愁绝竟谁功。
伤竹三首 其二::明代：林光::墙角风稍醉未醒，卷心虫叶瘦伶俜。相看孰忍持斤斧，雨洒烟催不暂停。
寄洪昉思::清代：赵执信::垂堂高坐本难安，身外鸿毛掷一官。独抱焦桐俯流水，哀音还为董庭兰。
句 其四::宋代：杨长孺::浅著燕支调淡粉，细将玛瑙碎铺茸。
与所盘诸君会石幡还和杜老曲江韵::宋代：丘葵::絮云初未前成衣，笑踏青莎桥上归。诗洒堪过春日永，莺花却恨海山稀。竹间弄笛留人住，麦外游丝绊鸟飞。满院东风不收拾，山僧何事苦相违。
述意十六章 其十六::清代：姚燮::手撚寸缕红，往缚天门狮。虽在脱襁儿，亦能辨其痴。病龙不作霖，死豹空留皮。五味谓可调，习庖从姏㜎。恒谋寡良策，吾还问诸蓍。
丁香湾::明代：李攀龙::平潭澹不流，寒影群峰集。斜阳一以照，彩翠忽堪拾。
二月朔日入江南境六韵::清代：弘历::仲月日临吉，江南境入徐。观民因露冕，策马每辞舆。欣看尊亲意，还颁宽大书。荐灾常廑尔，加赈莫称予。尚恐向隅者，未沾霈泽馀。咨良二千石，文视可铭诸。
白帝城月下在路::未知：陈昂::马体汗如雨，余应有苦辛。独支天外路，易困斗南人。乳虎游斜日，苍猿聒暮春。那期故国月，白帝照悬鹑。
相见欢::清代：庄棫::春愁直上遥山。绣帘间。赢得蛾眉宫样、月儿弯。云和雨，烟和雾，一般般。可恨红尘、遮得断人间。
寒食日::宋代：郑刚中::休日文书得小闲，试寻高处凭阑干。落花芳草不胜恨，细雨斜风都是寒。
溪上::清代：申涵光::微霜昨夜下庭槐，水畔闲登万里台。两岸芦花飞白雪，午桥烟里一舟来。
送离大师入石洞::明代：何绛::罗浮高万丈，缥缈在东方。云雪藏精舍，天人待法王。饥餐林下菌，闲梦瀑边床。别去何消息，梅花闻处香。
琉璃河::宋代：范成大::烟林匆蒨带回塘，桥眼惊人失睡乡。健起褰帷揩病眼，琉璃河上看鸳鸯。
寿时勉李学士::明代：杨士奇::霁月光风襟度好，文章清比琳璆。蓬莱山近殿东头。论忠献纳，鹄立侍宸旒。六十今朝初度日，明朝又届中秋。桂花香泛紫金瓯。宾筵为寿，不住算觥筹。
渔阳老将行::明代：梁清标::渔阳重镇临边隅，将军燕颔赤虬须。少小结发事行阵，弯弓自请当单于。军中行酒青油幕，马上穿杨金仆姑。养士家财能立散，摧锋遍体无完肤。将军胆略古无两，逐北直取封侯赏。大小身经数百战，九边形势如指掌。报主濒死沙场中，论功欲绘凌烟上。岂知岁月空蹉跎，将军已老双鬓皤。内外一家方罢战，毳帐满地驱明驼。边备不修闲士马，归来小猎南山阿。猿臂无力射猛虎，雄心卧看浮云过。宝刀既卖宾客散，柴门反闭张雀罗。幽州健儿夜吹角，梦魂犹绕白狼河。
寿阳乐 其六::隋代：佚名::夜相思。望不来。人乐我独愁。
阙题::唐代：李白::朝披梦泽云，笠钓青茫茫。暮跨紫鳞去，海气侵肌凉。
秋日山居即事::近代：徐震堮::高下山村路，秋光集短筇。寺门红叶画，溪碓白云舂。坐石敲新句，镌苔识旧松。晚来几案上，随意两三峰。
良苦吟为马元寻母得见作::明代：虞堪::水流岂无源，草生固有根。东风洄惊澜，吹此野烧痕。乱离失母痛，割肠难断恩。念如两慈乌，饥号各孤鶱。烟迷太湖渚，霜陨吴会门。七年一朝见，九起万死魂。兰沼草复茁，尺蠖信乾坤。上承高盖旋，景入无永昏。下凭大载安，辙穷有回辕。衣破泪始灭，哭绝声始吞。始命苟有逆，终雨不洗冤。春晖转忘忧，式复念倚门。翻思在离别，岂料俱生存。馀欢菽粟具，辛劳勿出言。我歌良苦吟，顽薄当弥敦。
挽袁太玉八律 其四::明代：邓云霄::疾革偏逢腊尽时，漫劳春信到南枝。骑鲸客去月沉浦，斗鸭栏倾水满池。作诔莫凭无鬼论，哀歌真属有情痴。庄生寝说知何意，只为当年少惠施。
元日即事::明代：吴与弼::初晴天气极清妍，况复琴书共晏然。心静自应春似海，身閒转觉日如年。亲宾漫得诸生应，疾病多便白昼眠。准拟花阴分半榻，无怀世上玩先天。
谢赵宰拜襄敏墓并留题二首::宋代：王阮::班春故事亦年年，公独推诚远布宣。丽日借黄催麦垅，惠风吹绿散秧田。众鱼入梦蓑衣下，异雉飞驯桑荫前。好咏十奇归乐府，圣朝方采下民篇。
秋日陈汝大载酒林氏水亭::明代：徐熥::满天秋色雁边遥，载酒芳园暑气消。柳外鸣蝉寒度雨，竹间小浦暗通潮。半林绿树迷危堞，一带苍山隔断桥。此地相逢不沉醉，更于何处避尘嚣。
奉圣寺江阁::宋代：释居简::散衣江阁抚疏檐，吹彻西凉已属餍。得陇未终还望蜀，半规更待月纤纤。
吏隐宜春郡诗十首 其六::宋代：祖无择::吏隐宜春郡，同僚得俊髦。纯音等疏越，馀刃剧豪曹。器识青云远，歌词白雪高。遂令迁客意，不复赋离骚。
元次山居武昌之樊山，新春大雪，以诗问之::唐代：孟彦深::江山十日雪，雪深江雾浓。起来望樊山，但见群玉峰。林莺却不语，野兽翻有踪。山中应大寒，短褐何以完。皓气凝书帐，清著钓鱼竿。怀君欲进谒，谿滑渡舟难。
拟古二章 其二::当代：钱之江::诘旦发理安，回首望嵚岑。寒泉出涧石，泠泠生清音。墓木春风外，凄凉吹我襟。焚香漫相拜，鷐风鸣层林。徘徊凭吊意，咏怀默默吟。扰攘四海内，大道一肩任。何意吞舟物，偃蹇困蹄涔。袖手匡庐去，萧条万马喑。荒草来时路，感遇无古今。兹游固胜绝，难酬秋士心。
卜算子·千古一灵根::宋代：向子諲::千古一灵根，本妙元明静。道个如如已是差，莫认风番影。枯木夜堂深，默坐时观省。月落乌鸡出户飞，万里关河冷。
探梅四绝 其三::宋代：刘辰翁::后五百年无放翁，狂歌醉舞与谁同。渔人入得桃花洞，犹有梅花路未通。
棋友::宋代：李吕::閒寻十九路，坐断千万心。运甓何为者，当知惜寸阴。
上耿泉生朝::宋代：杨简::瞻彼云台，有寻其武。祝阿发迹，中兴元辅。
五季相冯道::宋代：金朋说::历代成规如谨守，五朝八姓诰封新。改辞易面何无耻，视古夷齐不愧心。
端阳前一日黄季重自江北至承示途中见怀之作次和::明代：卢龙云::天中将届候，万绿翳林坰。潮涌江光白，云含野色青。中流看鼓柁，客子到扬舲。艺苑怜才富，汪波慕德馨。相怀悬岭树，乍合似风萍。弭棹随鸥侣，维舟伴鹤汀。垂杨烟袅袅，深竹雨冥冥。客思偏多感，行踪喜暂停。为郎淹粉署，念旧叩柴扃。未许即同醉，依然尚独醒。中郎能倒屣，鄙吝切仪刑。
禅人并化主写真求赞::宋代：释正觉::贫眉似促，饥眼觉大。口噤禅游，鼻通气快。心不萌个处转机，卦未兆阿谁来买。应世随缘，龊家得彩。
侠少行::宋代：文彦博::锦带佩吴钩，翩翩跃紫骝。垂鞭度永埒，挟弹过长楸。平乐十千酒，南城百尺楼。荆娥拂双袖，日夕又迟留。
次韵李校书雨中至四圣观三绝句 其二::宋代：项安世::花片洒行廊，苔痕上赭墙。阜陵游幸处，花草亦悲凉。
酬杜舍人::唐代：薛涛::双鱼底事到侬家，扑手新诗片片霞。唱到白蘋洲畔曲，芙蓉空老蜀江花。
风入松 雨后偶成::元代：舒＊::纱厨过雨晚凉生。枕簟不胜清。冰肌玉骨元无汗，香风回，深院语流莺。翠幌光摇绛蜡，画堂暖泻银瓶。玉筝牙板接新声。云髻宝钗横。银丝脍细江鳐脆，扬州月，照我醉吹笙。旧事十年犹记，壮怀此日堪惊。
明日复会客普照继呈此诗去及瓜不数日矣::金朝：刘迎::室中呼起散花天，来伴维摩到处禅。百刻篆香消昼永，一番风雨破春妍。云山真欲追聱叟，风腋何妨借玉川。他日相思共明月，旧游应说禁烟前。
长湖章氏绝句::明代：吴与弼::金昆已矣怅鸿冥，玉季森森两眼青。跃马隔溪曾失意，挥毫今日却多情。
玉楼春::清代：吴绡::九十风光愁里度。莺声燕影春将暮。玉楼一望柳如烟，门外可怜千里路。梦中何事频频语。梦觉莫知云去处。旁人虚自妒蛾眉，对镜不禁愁黛聚。
邓玄度观察以归兴十章见寄用来韵漫赋草土馀生不宜拈弄笔墨第兰契久阔芳讯遥临掩泣抒怀罪我勿计也 其八::明代：张萱::一枕青山里，双桡碧海边。乘潮收蟹稻，带雨种■田。作赋犹能卖，酟邻不乏钱。试寻遂初语，高揖谢前贤。
送董左丞二首 其一::宋代：俞德邻::帝眷东南用正人，角巾归第请何频。相公久矣倦台鼎，故国依然倚世臣。霖雨合归天上作，忠言须造榻前陈。丈夫出处非徒尔，四海安危寄一身。
山中五咏。门柳::唐代：皇甫冉::接影武昌城，分行汉南道。何事闲门外，空对青山老。
题杨谕德画竹::明代：金幼孜::杨子居巷南，闭门绝车马。种竹不计年，浓深密相亚。朝回解冠佩，对之极潇洒。檐端落晴雪，凉籁含深夜。我时一相过，弦琴坐其下。得句写琅玕，笑歌倾盏斝。冰霜叹迟暮，寒暑频代谢。悠悠十五载，念子知音者。两京昨暌违，良晤此倾写。玉堂灯火寒，看竹仍题画。
海眺::宋代：舒岳祥::自嫌林谷暗，欲作海天游。芦苇人家晓，蒹葭国士秋。树根生石上，山影占江流。载酒船头去，风波几瓦瓯。
画双蝶::元代：虞集::舞罢庭花落，池边看睡凫。无端双蛱蝶，飞上绣罗襦。
对酒感怀::清代：丁善宝::门前种柳绿成阴，门外波涛深复深。一念随分人物我，百年可有去来今。君平莫定升沈数，伯起空辞暮夜金。壁上青萍缘底事，宵来风雨作龙吟。
雨后御园閒泛 其二::清代：弘历::云未曾经有亦曾，去年春雨也频仍。夏初原是愁希泽，念此吾惟倍凛兢。
睢阳吊古::明代：殷奎::黄尘下马睢阳道，束带徘徊吊数公。韩李文章今日事，江淮堡障中兴功。千年双庙基何在，百战孤城气尚雄。寄语河南夏御史，愿修前典表遗忠。
纪事::宋代：文天祥::三宫九庙事方危，狼子心肠未可知。若使无人折狂虏，东南那个是男儿。
题庭前药栏::宋代：刘敞::宿雨初晴晓尚寒，土膏欲动未全乾。碧萱红药饶情态，世漏春光已满栏。
余居太夫人忧三年泪枯老眼既除丧颇理故书似::宋代：虞俦::三年涕泪剧悬河，断简残编奈若荷。纵使相看青眼在，故应添得黑花多。衰迟把酒元无分，冷淡观书亦有魔。掩卷相吁心自了，莫将文字问维摩。
岁暮祫祭太庙述事::清代：弘历::璇玑临岁暮，太室祫冬烝。九庙萃神爽，一躬凛继绳。瞻羹惜彻馔，传火验悬灯。羃䍥祥花布，天恩倍敬承。
宴邕守乐语::宋代：吴儆::驺驭曾鸣帝里珂，一麾出守古牂牁。龙媒入贡汉天子，铜柱重闻马伏波。万里争传麒麟像，满城欢唱旧襦歌。著人茉莉花如雪，不醉花前花奈何。
三缄图::明代：李东阳::旧说三缄者，长疑此义偏。空斋默坐后，须信古人贤。
秋兴集古 其一::明代：申佳允::秋色正潇洒，高斋闻雁来。我心渺无际，随意坐莓苔。
题梅用陆柳洲寄杨村居韵::元代：凌云翰::数枝开傍石桥西，纵有寒香蝶不栖。何似南山千百树，梨花落寞路都迷。
九月十四日夜鸡初鸣梦一故人相语曰我为莲华::宋代：陆游::白首归修汗简书，每因囊粟戏侏儒。不知月给千壶酒，得似莲华博士无？
燕归梁 乌衣巷::清代：吴绮::古巷闲来暗自伤。不待斜阳。当时人物总寻常。更休笑，燕儿忙。翩翩裘马来何处，总非是，旧儿郎。一般花草上欢场。别自有，好华堂。
漳州于使君罢郡如之任漳南去上国二十四州…亲故::唐代：方干::漳南罢郡如之任，二十四州相次迎。泊岸旗幡邮吏拜，连山风雨探人行。月中倚棹吟渔浦，花底垂鞭醉凤城。圣主此时思共理，又应何处救苍生。
水心先生挽章二首 其一::宋代：释元肇::归自金陵后，情疏狎隐沦。身缘忧国瘦，家为著书贫。江海星沈夜，池塘草不春。门生天下是，椽笔付何人。
送张户曹茂参募兵真定诸郡::明代：谢榛::人辞京国黄尘外，霜落滹沱白雁前。驿骑先飞秋草路，使旌高捲夕阳天。欲招游侠倾三辅，拟见驱驰静九边。班固为郎宁久滞，还期北去勒燕然。
与朱世英夜论玄沙香严云庵宗旨三首 其三::宋代：释德洪::睡美春来常失晓，日高衾暖懒翻身。戏将古寺闲房趣，誇与闹中无事人。
和朱文公读道书 其四::明代：桑悦::崦嵫山万仞，日落风凄凄。云軿驾牵牛，良夜同安期。织女濯银河，顾盼生容姿。相看不得语，步月兴遐思。
江间作·其一::宋代：潘大临::白鸟没飞烟，微风逆上舡。江从樊口转，山自武昌连。日月悬终古，乾坤别逝川。罗浮南斗外，黔府古河边。
醉书王玄德德聚亭::元代：陈泰::前日相逢一尊酒，即欲写向君家亭。别来十日不会面，胸次硉兀愁难醒。忆我曾为帝城客，客里论交话畴昔。玉楼弦管天下春，醉舞杨花日西夕。此时聚首情皆真，云萍转盼难重陈。高官坐揖小官拜，九州四海知何人。长安少年更翾薄，一饷飞蚊聚欢乐。残杯冷炙心已悲，此士平生惯藜藿。君不闻汉时豪杰称东方，列卿太史尚书郎。就中亦有贫贱者，威动星宿回清光。为君痛饮亭边月，怀古伤今重离别。丈夫有志江海深，匣中雄剑知君心。
华清宫三首 其一::唐代：崔橹::草遮回磴绝鸣銮，云树深深碧殿寒。明月自来还自去，更无人倚玉栏干。
怀寄周元翁十首::宋代：贺铸::周郎妙雅道，五字可人师。许与非不严，奈何取我诗。我诗如秋虫，徒增长年悲。指疵固有望，逐臭得无嗤。诗鸣人必穷，我穷岂所宜。愿君勿阂此，晚节益经奇。
送白主簿二首 其一::元代：郑元祐::牢落慈湖馆，于今二百年。闲居仍悯已，解易尚成编。吾道乾坤大，斯文日月悬。何时甬东路？入邑拜前贤。
宿迁早发::明代：程敏政::驿店萧萧雨落，水村喔喔鸡鸣。推枕偶然梦觉，沿河已有人行。
吴柳塘寓汉阳郎官湖太白祠东邀余饮酒::清代：魏阀::太白祠东访柳塘，倾尊促膝话偏长。是湖久幻为城郭，此地翻疑作夜郎。两部新诗开混沌，千年后死著文章。楼船偪上心加雪，莫使浮云咏凤凰。
龟峰寺::宋代：赵师秀::石路入青莲，来游出偶然。峰高秋月射，岩裂野烟穿。萤冷粘棕上，僧闲坐井边。虚堂留一宿，宛似雁山眠。
喜寿里::元代：萨都剌::一年在京口，雪片冬深大如手。独骑瘦马入谁家，四面云山如户牖。大江东去流无声，金焦二山如水晶。瓜洲江口人不渡，时有蓑笠渔舟横。一年在建业，腊月梅花满城雪。五更冻合石头城，霜风鼓寒冰柱裂。秦淮酒楼高十层，钟山对面如银屏。鹭洲不见二水白，天外失却三山青。一年在镇阳，燕山积雪飞太行。滹沱冰合断人迹，井陉路失迷羊肠。长空万里绝飞鸟，卷地朔风吹马倒。狐裘公子猎城南，茅店酒旗摇树杪。今年入闽关，马蹄出没千万山。瘴烟朝暮气霭霭，石泉日夜声潺潺。雪花半落不到地，但见晴空涌流翠。海头鼓角动边城，木末楼台出僧寺。何人蹇驴踏软沙，出门无处不梅花。江潮入市海船集，水暖游鱼不用叉。良工画出雪色壁，过眼令人忆南北。玉京银阙五云端，待漏何年凤池侧。
答澹所区经历 其一::明代：区元晋::槭槭疏梧起暮思，与君岁晚见襟期。霜蹄伏枥无虞坂，倦翼投林有好枝。每忆赞猷囊脱颖，不随输饷茧抽丝。循良自昔羞矜衒，肯讶阳城是钝迟。
对菊::明代：贝琼::高僧已送鹅翎白，好客仍分鹤顶红。秋日两株开烂熳，晚花原不嫁东风。
凤凰台::宋代：马之纯::凤凰不见只宽台，底事台存凤不来。应到缑山还且住，定游阿阁不能回。江山不改当时旧，宾客何妨尽日陪。待作箫声勾唤处，有时飞舞下云堆。
示鸿父::宋代：洪朋::隐几岁遒尽，钩帘夜未分。北风虚地籁，南斗粲天文。愁破倾春酿，心清炷夕薰。更怜小陆在，无故莫离群。
次韵高季迪见寄::元代：王行::廿载谁询独处情，翛然江郭养馀清。老颜照水同梅瘦，短发临风斗雪明。寒雁联行轻落渚，晚鸦结队远归城。匆匆岁暮相思切，又辱沙塘折简行。
高其佩指头画虎::清代：乾隆::铁岭老人阎李流，画不用笔用指头，纵横挥洒饶奇趣，晚年手法弥警遒。为吾染指画苍虎，气横幽壑寒飕飕，落墨伊始鸦雀避，着色欲罢豺狼愁。怒似苍鹰厉拳爪，炯然霹雳凝双眸，万里平川望无极，三株古柏拏龙虬。老人阅世如云浮，独于画法未肯休，此图赠我实手迹，笔绘还输第二筹。高堂昼静风生壁，却忆行围塞北秋。
食兔诗::宋代：李兼::弱质司明视，虚名直望舒。轶群辞上蔡，能事到中书。狡计空多窟，珍盘竟付厨。独将毫末效，曾纪汗青馀。
田园杂兴回文用弋阳令杨云凤韵 其二::明代：费宏::游春晚兴适西庄，砚涤深池墨渍香。麰野杂花间倚杖，竹园分笋嫩盈筐。畴平遍插秧丛绿，雨苦嫌多水潦黄。幽静每谈农甚乐，悠怀远慕上歌唐。
素行诗::明代：梁兰::贵富如浮云，枕肱乐疏食。迨从鲁大夫，轩车驾良驷。居夷孰云陋，止匡复奚畏。行之时其中，圣人素乎位。所以君子心，悠然以居易。北窗晨而兴，东皋夕还憩。临流玩水物，凉飙拂轻袂。往来无尘杂，逍遥有馀地。终身恒若斯，亦足肆志意。自得诚独难，兹言在深味。
题张复画二十绝 其五::明代：王世贞::科头长松下，垂钓清波里。借问渔者谁，不语亦不起。
潜园琴馀草题词 其一::清代：陆翰芬::何必争追唐与宋，能言情性即诗人。十年泉石常怀国，千首词章半忆亲。残月晓风皆寄托，春花秋柳亦精神。卿云未出欣先睹，定有灵山香火因。
游仁寿寺::明代：王廷陈::鹫岭回孤塔，祗林郁近城。幽人耽寂乐，秋日偶经行。岩閤萦萝细，溪庭抱竹晴。欣然坐禅榻，聊以憩尘缨。
感事偶题七首 其四::当代：陈振家::率然卷迹避嚣氛，南国孤身伴白云。太古遗香幽处见，荒天绝叫管谁闻。几根痴骨撑微命，一颗顽颅待圣君。可憾人生殊短促，荒榛灌莽入黄曛。
遣兴::明代：黄渊耀::晨钟殷晓窗，明月窥独坐。幽阶风自来，芙蓉淡如我。
临高台::明代：胡直::临高台，高台上极于穹窿。紫垣天市，雕阑绮疏，曲曲而相通。昆崙县圃，瞠乎其下，讵知三观之与祝融，灵光章华岂足崇。台中之人，丹颜素发称老翁，从台谒帝翔天宫。帝亲挈之神符，斥飞廉而鞭丰隆。回羲和之飞御日，吼雨而掣风。六合摇摇若颠舟，台亦岌岌不可以久从。况乎下有瀺灂万仞之洪淙，沧桑变幻兮人莫之穷。嗟尔非柱下之老龙，又非广成子，讲道于崆峒。胡为凌苍昊，驾汗漫，将欲与天地乎长终。
送董思白大宗伯加太子太保予告驰驿::明代：陈子壮::帝念先朝有秩宗，班阶流辈尽云从。近传宫保归黄发，遥望天人问赤松。杨柳青门真祖道，桃花春涨即吴淞。纤尘拌不随清梦，还傍东华五夜钟。
榴花竹石鹤::宋代：释善珍::剪翮花前老可哀，寄声鹰隼莫相猜。旧游赤壁君如不，曾伴坡仙作赋来。
长沙秋日::明代：潘希曾::六月长沙早见秋，凉风吹雨暮飕飕。不忧卑湿能为患，稍喜炎蒸欲解雠。贾傅庙荒侵薜荔，屈原沙冷叫钩辀。南来未觉江湖远，对此令人动别愁。
李子从家观李成所画吴越山水图::宋代：李光::朝来陡觉瘴尘空，远浦平林杳霭中。异境掇移消底力，笔端聊举一针锋。
庭中有佳树::清代：柳是::弱丧为杂役，罔瀁求五芝。硕真因诞德，结藻太玄侧。我欲赠夫子，馨香无可植。苟能一有心，何必芝可食。
钟山僧寺赓单仲右韵 其一::明代：朱元璋::游山必是叩僧禅，闻说神僧透宿缘。山果玄猿摇绿树，方知入定是金仙。
陈元常醉眠庵::宋代：李复::渊明喜閒放，自号葛天民。我眠君且去，人谓此语真。无机物莫猜，鸥鸟犹狎驯。欲眠何遣客，一念已生尘。岂如庞德公，相对忘主宾。陈生性嗜酒，大白举浮身。众中时酣卧，常贮满腹春。澒洞更何物，知容几辈人。
满庭芳 其五 中秋::明代：梁清标::细雨才收，浮云乍敛，西风捲雾初晴。香飘桂子，秋草满闲庭。入夜冰轮当午，小楼外、碧巘纵横。微茫里，万家灯火，树色暝烟平。氍毹纷舞袖，红牙按拍，小妇鸣筝。任玉绳低转，客醉沾缨。十载东华旧梦，回首处、心悸神惊。趁佳节，空明如洗，坐待月华生。
送王仲彝制机宰浏阳::宋代：戴复古::浏阳谁谓小，桑柘万家春。远宦逢知己，推心在惠民。速宜还县债，闻早缀朝绅。说与诸公道，方岩后有人。
冯虚子歌::明代：韩宜可::冯虚子，清且脩，藐观万物如浮沤。金茎一柱出天表，青田孤鹤横高秋。大鹏抟风九万里，下视尘寰渺烟水。蜃楼缥缈危接天，夜半月明常独倚。四方上下随所之，茫茫积气将焉依。居无室庐辙无迹，鳌背岂有三山为。空中鸡犬刘安宅，我亦因之寄遐适。飞光浩浩不少留，回首人间非宿昔。列子禦风已千载，庄生化蝶今安在。水中漉月亦好奇，管里窥天竟无底。太虚太虚问不应，银河耿耿凝寒冰。丹台紫府不可登，愿归大化何由冯。
湖亭夜别柴吴二纪功述怀二首 其一::明代：边贡::十年青琐委蛇地，此日逢君感昔游。簪笔晓随龙虎仗，鸣琚春入凤凰楼。仓皇出牧临江郡，贫病归来守故丘。溪水野烟俱寂寞，夜深相送不胜愁。
中秋坐月 其二::清代：许传霈::万籁齐寂寞，霏露湿阑干。当空悬皓魄，俯仰心自宽。老母怜小儿，为倚门闾看。相看复相思，天涯游子寒。前年度江北，长歌行路难。去年分淮水，来照白头单。安能离别者，如此月团栾。
闻邻娃酣讴一绝::宋代：苏籀::冶荡淹娴谁尔令，五陵妍騃可怜生。兰堂委巷喉呀啭，信有秦声非越声。
登单于台::唐代：李士元::悔上层楼望，翻成极目愁。路沿葱岭去，河背玉关流。马散眠沙碛，兵闲倚戍楼。残阳三会角，吹白旅人头。
酬容彦存见访::明代：李英::乘兴谁知是子猷，过存意气忽千秋。边歌雪后空芦管，客计春深尚蒯缑。何事乾坤多感慨，自堪闾里共沈浮。酒泉不似佣书日，莫向班生论拜侯。
绛雪轩海棠::清代：弘历::藉典春行命跸回，御园问景一徘徊。似缘翠馆今朝幸，不约东风特地开。缀玉有诗笑桄李，蕊珠何处惹尘埃。丁宁嵰雪枝头驻，莫便寻常点绿苔。
酬师中见和::宋代：胡寅::乱定谁人不土思，如何乡井尚陵迟。莫嗟钓艇重湖隔，终待书堂一木枝。彼美独高鹦鹉赋，孔怀均契鹡鴒诗。原君再起临流阁，约我花汀柳岸时。
清明后一日舟泊端江骤雨忽至望王础兄寓阁不得相就承诗见贻次韵奉答::明代：陈恭尹::潇潇淅淅满河干，小阁扁舟各坐看。旧雨恰来云自合，新烟初试食犹寒。悠扬逝水心俱远，只尺行泥路亦难。自有晴空生旭日，高天不用羡飞翰。
白水思亲卷::明代：符锡::白水知何注思深，谩劳词客费追寻。千秋慈母坟前月，影落寒潭照汝心。
閒坐海观兴致悠然是时月白如昼::宋代：蒲寿宬::一笑灵龟尾曳涂，扁舟聊复寄菰蒲。潮生潮落帆来去，云卷云舒山有无。风定若教胥怒息，月明空忆蠡游孤。渔翁不识人间事，白发青蓑酒满壶。
题盛用阳师省卷::明代：蔡清::我览师省字，惕然中不宁。悠悠老将至，省身愧未能。惟昔有曾氏，三省日有恒。惟今有盛氏，乃能上师曾。师曾固非难，师曾亦岂易。省身勿泥三，随地安着己。柔者思不随，刚者思不厉。操术必求精，济人不谋利。如此类推之，一息不容已。此心贯万端，疑即一贯地。人品夫何常，希曾亦曾矣。小子嗟后时，羡君早立志。从今创脚跟，行远必自迩。
合贡七七百九十有五人金水桥头廷试::明代：张天赋::列班金水玉桥头，八百衣冠拜冕旒。翰苑命题天涣汗，豸冠监试鹗横秋。瑞光掩映文华殿，紫气腾飞五凤楼。风送御炉香扑鼻，彷疑身世在瀛州。
集文选句赠别::宋代：孔平仲::离别在须臾，置酒宴所欢。借问此何时，萋萋春草繁。江蓠生幽渚，山樱发欲然。游丝映空转，红药当阶翻。飞鸟绕树翔，哀猿响南蛮。相与数子游，行迈越长川。相去日已远，光景不可攀。举目增永慕，叙意于濡翰。
叔孙通::清代：张之洞::绵绝悤悤帝改觐，两生偏道百年难。不知礼乐扶开创，陋绝寒儒二寸冠。
郡中即事三首（一作《寄裴校书》）::唐代：羊士谔::登临何事见琼枝，白露黄花自绕篱。惟有楼中好山色，稻畦残水入秋池。
张钦夫送笋脯与方俱来复作::宋代：张孝祥::笋脯登吾盘，可使食无肉。鲑腥辟三舍，棕栮乃臣仆。书生长有十瓮齑，却笑虎头骨相痴。得君新法也大奇，且复从游锦绷儿。
寄坏庵::宋代：释居简::坏庵老牛老捏怪，刚把虚空立疆界。不知烧作一聚灰，问云此怪坏不坏。今犹不死亦不烧，掩息弗与生同条。苕溪清印故山月，一点灵犀通夜遥。倒刹拈花各三昧，会底不知渠不会。珊瑚树林日杲杲，东倒何妨复西擂。
夜泛大明湖::明代：凌义渠::数曲城隅水，悠然别有源。岚光偕晚静，泽气与秋屯。小艓宽于掌，芳洲环似盆。苇乾声乍起，菰烂韵无存。一任风掀烛，徐当月满樽。沿洄随所向，近远讵须论。
上巳日六安放舟作::清代：张际亮::南方春早北方迟，渐近中原气候宜。柳色一湾风暖后，桃花三月燕来时。人同逸少非无感，地奉咎繇尚有祠。怀古难寻觞咏乐，芳辰坐惜片帆驰。
送羲大师::宋代：释重顯::岩房抱病经一月，门有诸生阻来谒。长往之期犹未能，七十之年更何说。若耶溪老忽留语，溪上旧游且归去。春风拂拂兮兼断云，弱柳依依兮带轻絮。古今离恨虽如此，动静于吾亦多意。高握霜筇独步时，音书莫忘远飞寄。
送程彦明煜之松江::明代：高逊志::同是他乡客，俱为避地人。兴来犹浪迹，别去更沾巾。山路常疑雨，江花已报春。荒烟投远戍，落日扣通津。樵笠归墟尽，渔蓑度水频。扬帆惊宿鸟，鼓柁骇游鳞。俗薄谁知己，时危不计贫。飘然沧海上，也欲共垂纶。
元旦::清代：陈肇兴::啅雀噪前庭，春风岁又更。卅年欣乍到，一第愧初成。酌酒娱康母，焚香祝太平。衣冠谁拜贺，门外马铃鸣。
谢国英::宋代：陈著::直节见初茁，苦心甘自珍。纷纷夏箨中，独养岁寒身。遣送从山西，冲破赤日尘。揖入生菜筵，气味酷相亲。譬之美人拳，彼独为何人。
鹧鸪天 其四::近代：李继熙::离合悲欢总莫凭。些时相见恰关情。私怜去后修鳞杳，怕问心肠是怎生。山叠叠，水盈盈。钿车何处迓倾城。梦中识路终无益，误到巫峰第几层。
送月潭上人省母::明代：程本立::日日慈乌啼树林，空山念母思难任。了经夜月三花影，洒泪春晖寸草心。远道归来尘满屦，高堂老去雪盈簪。衲衣便作斑衣舞，自觉天伦乐意深。
野步十首::宋代：陈普::红叶林风飒飒，苍苔径雨斑斑。人迹石边流水，樵歌鸟外青山。
登岱::明代：查秉彝::岩岩高插紫冥开，青帝星辰入望回。芳躅独标宣圣楔，瑶函空秘汉封台。天连北极千山拱，云拥黄河一线来。最是生平葵藿志，夜深日观倚徘徊。
翁赞画思诚从元戎张净峰公西征武陵蛮::明代：王慎中::壮夫怒眦仰天号，咆哮惊走儿女曹。隆肿自矜颔下肉，昂藏屡盼手中刀。居常乐祸占星气，出门正值太白高。马首装成酬恩顾，戚戚关山遥即路。鸢影站波江沸汤，铜标表界天撑柱。慷慨身过头痛溪，入险欲觅功成处。凯旋扬旆向城阙，长安道上笳声发。人生得意此最欢，取印封侯犹细屑。策勋莫怪狗功卑，纵指元因汉一杰。
赠潘德久舍人::宋代：韩淲::閒常喜哦诗，逢君了无句。岂不有所思，盖噤莫敢吐。朅来吴山头，汩没时日度。悠悠众交情，往往半亲故。积阴盛暑寒，栖迟一筦库。君侯谪仙人，邂逅辱雅顾。杯行阅新编，指点尽韶濩。不谓正始馀，得此诸老趣。慇勤复招唤，倾倒所藏聚。法书多海岳，挂壁遍毫素。中间出娉婷，清声彩云驻。倒指不数人，百年几相遇。昨朝高轩过，隘巷亦惊謼。瓷瓯茗叶煎，石鼎柏子炷。幽窗坐谈久，不觉晚横雾。感君厚意长，因之写欣慕。工夫未平夷，漫以怀抱赋。转庵法眼正，逢场到朝路。终当入林密，共结茅屋住。安心参活法，一涤尘土污。
次韵梨花::宋代：黄庭坚::桃花人面各相红，不及天然玉作容。总向风尘尘莫染，轻轻笼月倚墙东。
十八夜雨::明代：陆深::细雨斜风转寂寥，闹春灯火第三宵。姮娥爱影收鸾镜，歌吹生寒湿凤箫。此夜金吾还不禁，多情银烛更高烧。阴晴本自关天意，恩怨人间总未消。
将进酒·酒如渑::元代：张宪::酒如渑，肉如陵。赵妇鼓宝瑟，秦妻弹银筝，歌儿舞女列满庭。珊瑚案，玻璃罂，紫丝步帐金雀屏。客人在门主出迎，莲花玉杯双手擎。主人劝客客勿停，十围画烛夜继明。但愿千日醉，不愿一日醒，世间宠辱何足惊。珠万斛，金千籝。来日大难君须行，胡不饮此长命觯君不见刘伯伦王无功，醉乡深处了平生。英雄万冢瘗黄土，惟有二子全其名。
清远邀李景渠小集鳌塔寺::明代：游朴::江上遥山碧四围，相将仙侣辟禅扉。玉山濯濯挥谈麈，金地涓涓曳舞衣。一曲暂留双旆驻，孤怀先逐片帆飞。与君共有缑山约，鹤驾无妨早晚归。
梨花桑扈::明代：王汝玉::桑扈交交拂曙鸣，梨花过雨羽衣轻。莫教舞落深窗里，怕遣罗敷晓梦惊。
寄窦禅山薛秀才::唐代：李洞::窦岭吟招隐，新诗满集贤。白衫春絮暖，红纸夏云鲜。琴缠江丝细，棋分海石圆。因知醉公子，虚写世人传。
赵逵明大社四月一日招游西湖十首::宋代：杨万里::船从咏泽过孤山，径度琉璃一簟间。隔岸多情杨柳树，向人招唤俯烟鬟。
山行::明代：郭谏臣::天际阴云翳，山中午饷过。队冲文雉起，旗飏画熊多。驿骑争泉饮，征夫出险歌。客行殊已倦，无奈吏情何。
咏史二十一首 其十一::元代：刘基::吾闻共工台，乃在昆崙北。长蛇戴九头，利吻错戈戟。呿呀恣啖食，抵厥成溪泽。呜呼三仞沮，可以警贪得。
题小塘茅屋::明代：吴与弼::茅屋何年占小塘，宋元甲子几星霜。清门种德高徵士，紫诰推恩秩侍郎。快睹云来绳步武，能令山水益辉光。一经从此尤珍重，日向兰阶迓百祥。
杨柳枝八首 其六::当代：叶嘉莹::最爱黄昏月上时，临风闲袅碧毵枝。含烟带雨常相忆，莫放杨花掠鬓丝。
酬纪伯紫即送其之晋阳::明代：杨思圣::大江势浩浩，南北错舆舱。往往异人出，结交在一言。我家漳水涯，子居白下门。素心各有托，意气自孤骞。相逢长安陌，双眼望朝暾。长安多王侯，第宅若云屯。绮筵罗珍食，朱缨驰华轩。宾从纷遝沓，附势如灼薰。静交有吾徒，冥然绝世喧。不就唐生决，肯借金张援。时时顾蓬径，樽酒共讨论。落日登高台，慷慨天为昏。击筑声泪下，重招烈士魂。忽整晋阳驾，贻诗重玙璠。以俪魏给事，无乃非其伦。感君安所赠，此意贵永敦。
钓台怀古::明代：陈钧::古台斜瞰大江湄，高节清风一钓丝。剑气若依龙去久，玺书应怪凤来迟。狂奴故态君能识，诸将中兴我不知。回首英雄西汉士，韩彭何事使人疑。
扬州四章 其二::清代：姚燮::隋家水调绝琵琶，魏国屯军散碛沙。地限不须论南北，民风渐已革浮华。茶冈夜火谁传猎，瓜步春潮自送花。六代云烟空变幻，孤城保卫极槎牙。
纪事二十四首::清代：梁启超::青衫红粉讲筵新，言语科中第一人。座绕万花听说法，胡儿错认是乡亲。
即事十首::宋代：刘克庄::东庙小儿队，南风大贾舟。不知今广市，何似古扬州。
同游胜林亭次韵::宋代：程俱::会意不在远，巢枝良有馀。居然胜林境，鱼鸟皆欣娱。危城俯回溪，归航数风蒲。幽蹊接遐观，褰裳欲凌虚。却顾容膝地，清阴绕扶疏。念此晨日长，言旋更踟蹰。翰林留新句，体骨超黄初。深藏恐飞去，照夜空江湖。
吊黄花冈限阳香场韵::近代：许家惺::空说挥戈效鲁阳，五羊城外骨埋香。荒坟七二非疑冢，姓氏流传壮士场。
贼臣刘豫挟虏骑犯两淮天子亲总六师出征贼骑摧衄宵遁銮舆既还效杜拾遗作欢喜口号十二首 其五::宋代：刘一止::天戮齐东老逆臣，弄兵鼠子尚窥人。乾坤整顿应须早，赋与中原浩荡春。
山居即事四首 其二::元代：刘诜::村墅薄生理，门静如招提。柿叶大如扇，满地无人题。
次九弟韵兼怀师川二首 其一::宋代：李彭::抱瘵便秋晚，加餐喜岁丰。幽怀乌鸟乐，世故马牛风。坯户寒虫急，安巢野老同。年来百念冷，顿悟众缘空。
小檥袁家窑竹居买酒::宋代：乐雷发::江绕衡门接旅津，鲤鱼风曷水粼粼。湘醨三盏浇吟思，潇碧千竿对老身。题笔未能行客醉，典琴不用主人贫。隔江谁掉高名丽，满载鸬鹚捉锦鳞。
新春自然堂宴集::明代：庞嵩::天关旧宇开新搆，嘉会逢春入自然。杯酒岂徒文字饮，勒碑原自了心传。草生庭外花侵户，鱼跃渊时鸢戾天。指点物华俱有象，欲从天地契玄玄。
雨后出岔河野望杂兴五章 其一::清代：姚燮::揽辔东徐道，风光入望迁。居人忙打麦，天意属丰年。漫说通输易，还愁补救偏。知曾前夜雨，千里遍齐燕。
韩孟郁招同黄宫谕刘宪副高太守梁韩二明府暨苏梁诸公集浮丘步寅仲韵 其二::明代：李云龙::扳林窥宝井，就架检丹书。抱石白云懒，出花清磬疏。归来华表鹤，好住武陵渔。羽客瑶坛上，相携奏步虚。
雒县舆人诵::唐代：佚名::我有圣帝抚令君，遭暴昏椽惸寡纷。民户流散日月曛，君去来兮惠我仁，百姓苏矣见阳春。
次韵沈学庵閒居杂兴三首 其一::元代：王行::庭户无尘杂，轩楹净埽除。炉烟消晚坐，帘日照晨梳。清逸吟边兴，骞腾醉里书。时看问奇者，来觅子云居。
至鄂期年以饟事不给於诗己亥夏五廿有八日始::宋代：岳珂::萧萧衰发倚西风，两岸青山尽识侬。东去西来缘底事，只应添得一龙钟。
送史景福::元代：黄溍::十年相望各天涯，上幕新开鬓未华。日出公庭来雁鹜，风生老笔动龙蛇。蜀乡路远春多雨，江国云深树有花。若见君家彭泽令，为言且莫问桑麻。
次韵答子实秦少章二首::宋代：陈师道::文新情已故，室远人则迩。杯酒不相忘，一朝得二子。初花美无度，後时终可鄙。与汝卧秋风，看君控双鲤。
僧问四料拣因而颂之 其一::宋代：释守卓::夺人不夺境，山河光炯炯。若谓露全身，重添眼中眚。
醉中随书 其五 嘲老贝并记思敏画::当代：卢青山::虎儿持巨笔，作画出秋声。可笑题画者，犹假好妻名。
句::宋代：郭凤::遗响箫韶猺尚奏，啼痕湘竹泪新飘。
乐天梦得有岁夜诗聊以奉和::唐代：牛僧孺::惜岁岁今尽，少年应不知。凄凉数流辈，欢喜见孙儿。暗减一身力，潜添满鬓丝。莫愁花笑老，花自几多时。
吴汉槎归自塞外，邀同王阮亭祭酒毛会侯大令钱介维小集作歌以赠，用东坡海市诗韵::清代：宋荦::塞外长白横长空，吴君廿载冰霜中。岂意玉关得生入，云霄重望蓬莱宫。哀笳听罢鬓毛改，纵横老笔偏能工。鱼皮之衣捕貂鼠，曾披榛莽寻黄龙。甫草寓书感生别，题诗惨绝梅村翁。归来两公已宿草，惟君杯抱犹豪雄。时平好献《大礼赋》，少陵遇合无终穷。相逢一笑快今日，俯仰况复当春融。谈诗命酒皆老辈，何惜倾倒玻璃钟。楛矢石砮夸创见，君之所得亦已丰。夜阑醉眼望天汉，恍惚鸭绿磨青铜。世间万事一海市，且看梅萼开春风。
别高子勉兄弟::宋代：王铚::南北奔波岁月催，足间浑未洗尘埃。休将旧事从头说，且喜新年入手来。千里远同传信雁，一枝同插未开梅。浊醪有尽情无尽，醉人都门首重回。
醉后书城南酒肆壁三章 其一::清代：姚燮::春云气薄春草嫩，黄鹂不飞鶗鴂恨。春酒如渌春花香，故人不来吾独觞。太史但作牛马走，辣刀不及市屠手。物不恒见见辄惊，遂以龙虎为神灵。虎能啸风龙沛雨，贾董文章照千古。眼中寿者多老彭，胡为不识海上安期生？
樊冈雨后瀰望皆平芜绿草无复花矣::宋代：薛季宣::候客樊冈道，新晴致日佳。万般诗外意，百种梦中花。蔓绿铺平野，江流袭涨沙。无如石头滑，龙首粲新芽。
总长老请赞::宋代：释法薰::百种无能，面冷如冰。与世落落，任运腾腾。爱将一字禅，靠倒杜衲僧。厨山长老，却要禀承。谷孤古，林鸩砧。各自有响音，又何必书此处无金。
遣怀::清代：曹家达::幽意忽不惬，时衰无奈何。乾坤古尘积，沧海早寒多。江统徙戎论，文山正气歌。只今无壮士，谁与挽天河。
情诗其三十::清代：仓央嘉措::美颜无双处处夸，玉帐香肌娇无那。夜夜伴得鸳鸯宿，不羡旖旎上林花。
暑不杂兴::宋代：方岳::平生多可曹修士，说我唐诗最逼真。不道蹇驴风雪裹，何如黄犊过此邻。
次韵侯岩甫兼寄张景先::元代：曹伯启::求官初拟报天伦，南北营营役此身。千里关山遮故友，十年尘土污行人。珠犀润屋心非素，诗礼传家道自新。邂逅还乡观二妙，文章如锦气如春。
满江红（庆寿）::宋代：王质::整顿乾坤，恨舞袖、回旋不足。须付与、腰金叠赤，面槐参绿。功业岂无人可了，英豪自有心相伏。自孤窗、寒烛听经纶，常三复。举大白，倾＿醁。为公起，歌此曲。曲中意惟有，斯贤堪属。萱草喜除烦恼障，莲花妙享清凉福。愿年年、团扇弄生绡，长如玉。
别秀亭五首::宋代：方回::市人指黑应怪讶，拄杖倚空何所为。戍角征鼙曾汹汹，樵歌牧笛尚熙熙。风流剩有登临兴，摇落宁无代谢悲。□□翁诗吾解赋，升平不似放翁时。
九月八日对菊::明代：高启::预向离边把一杯，黄花多意已能开。不忧风雨明朝阻，懒逐时人斗折来。
省行堂主往霅川化油::宋代：释心月::火冷灰寒老病身，一灯深夜伴孤贫。忍将滴滴思乡泪，说与溪头问疾人。
哭徐编修师得短言二十八章拉杂写哀不能成篇幅也又何暇于文 其二十八::清代：姚燮::形虽决绝，感无绝时。感有绝时，日月鉴之。
赠吴景云::宋代：真德秀::锟鋙切玉烂成泥，妙手镌铜亦似之。若会此机来学道，石盘木鑽有通时。
绩麻::近代：俞平伯::脱离劳动逾三世，来到农村学绩麻。鹅鸭池塘看新绿，依稀风景似归家。
江行::近代：李永镇::江行得风力，连日破大浪。但见山东驰，不觉舟西上。滩声酣危矶，箭溜急新涨。落帆争以篙，怒石迫相向。石起水欲吞，水立风不让。积奋仅得尺，乍弛已千丈。进惧触阳侯，退恐犯香象。有若背水阵，前后互决荡。又若十面伏，机阱难穷状。身命安可知，忠信孰相谅。侥倖脱险出，喜慰增回怅。神定庆今安，心悸悲昔荡。适情聊短吟，清波摇晃漾。尚有蛟螭窟，前途慎轻放。
行营 其二::清代：弘历::入幕今犹昨，搴帘树与山。牛车来晚市，铃索谨宵关。水号羊肠曲，峰凝螺黛弯。雪鹰金捍臂，苍犬玉重环。云澹秋情迥，天空塞景閒。古来称大漠，此日是仙寰。
寄畅当::唐代：李端::麦秀草芊芊，幽人好昼眠。云霞生岭上，猿鸟下床前。颜子方敦行，支郎久住禅。中林轻暂别，约略已经年。
送客往涔阳::唐代：李群玉::春与春愁逐日长，远人天畔远思乡。蘋生水绿不归去，孤负东溪七里庄。
耗磨日饮二首::唐代：张说::耗磨传兹日，纵横道未宜。但令不忌醉，翻是乐无为。上月今朝减，流传耗磨辰。还将不事事，同醉俗中人。
方待制挽词二首 其一::宋代：葛胜仲::琐闼枢机地，储闱羽翼人。蕝仪容典备，校历闰馀亲。云路箕乘说，泉台岳返申。荀龙行济美，交旧独伤神。
松门守风::宋代：余靖::彭蠡古来险，汤汤贯侯卫。源长云共浮，望极天无际。传闻五月交，兹时一阴至。飓风生海隅，馀力千里曀。万竅争怒号，惊涛得狂势。涌恐楚山拔，声疑夏鼎沸。妖蜃吐浓烟，层台夸壮丽。奔雷鸣大车，连鼓声粗厉。岂诚阴阳争，长忧天地闭。孤舟一叶轻，飘如斿在缀。所以泝沿人，未尝贪既济。逆犹上坂丸，顺比飞鸿翅。直待浮云收，乾坤廓然霁。湖光百里平，波色连天翠。然后榜兰桡，以避蛟龙害。进退甘迟留，克保无祇悔。我愿修身者，体此操舟态。动静惟时几，畏慎存织芥。跬足虽平易，尽心防暧昧。长如履险时，终身不危殆。
六绝句呈赵帅兼简郑机宜::宋代：陈造::长日登临忆侍郎，芳时谭笑客凝香。须公多办琼花露，容我时开古锦囊。
武侯::宋代：王令::三顾虽然志意深，出非由道此何心。平时胸腹能多少，且与群儿梁父吟。
奉陪双江先生访旧石屋::明代：罗洪先::僻居春日苦离忧，获奉巾车访昔游。共出羊肠穷远道，几看鱼泳坐临流。孤云无系身常健，一剑相携志已酬。不遇辞荣甘混迹，岂应清论在林丘。
题方丈::宋代：翁合::武夷奇绝处，水碧更山丹。观闢南唐址，祠仍西汉坛。山禽酣午梦，野菜健晨餐。道士江冲一，新诗有集刊。
颂古::宋代：释道颜::法战从来许克宾，掣旗夺鼓两分明。直须尽法方无愧，老汉他年要话行。
拟李义山柳枝词五首::宋代：陈师道::伏雌将阿鹜，水陆不相直。鸭鸭横波去，嗝嗝呼不得。
醉桃源::清代：汪东::露浓圆点藓痕斑。晓风吹未乾。满园花树向凋残。一枝枫叶丹。思采撷，且般桓。书成欲寄难。归来重倚小窗看。帘旌摇荡间。
听儿读卫诗二首 其一::元代：揭祐民::羔羊同时缝素丝，抑抑有老尊其仪。如何多善臣子国，犹有北门怀仕诗。
次韵沈观丈见赠::清代：陈曾寿::高云作时霖，小雨成薄霿。变灭须臾期，杲杲同一梦。才老天心奇，文字极所纵。气摄龙象瘖，大千震微讽。孤往若有见，偕来已失众。飘风小噫欠，宁觉蚊蚋鬨。萧寥楚山川，可叹非时凤。笑我滀涔蹄，短汲才一瓮。煎愁自相濡，悠忽了宾送。多生何因缘，清净每饭共。愿睹成宝坊，断桷备斲砻。
寄兴国福圣二老::宋代：邓肃::我本穷山采薇蕨，偶上丹霄骑日月。云端不着痴仙人，天公虽笑雷公斥。今我在陈粮殆绝，不梦杏浆浇细肋。詹成炊饭似抟沙，牛革荐甘真嚼铁。惭愧忘形二禅客，倒屣相迎作禅悦。竹萌瀹水莹琼瑶，土芝借糟凝琥珀。余不供僧僧供余，是事颠倒古所无。要知人我两无有，此饱便当均太虚。昨日龙兴飞尺书，挽我登山有篮舆。试问二师肯俱否，一饱还君欲借渠。
临江仙 游涂山::当代：蔡淑萍::空翠湿衣苔径冷，鸟啼古木青筠。谁焚霜叶气氤氲。悠悠钟磬，斜日正黄昏。不解此身非我有，山花低首含嗔。敢期月夕共芳晨？须知今日，已是断人魂。
较艺书事再呈永叔并同院诸公::宋代：王珪::小雨班班拂晓除，新禽格砾静相呼。眼窥夜卷千花碧，肺渴春盘几露珠。只见楼头飘落絮，不知门外长青芜。玉阶未放金书榜，谁识秦关旧弃繻
六月六日侄孙辈同食大麦二首::宋代：钱时::冬春饿骨委寒波，宿麦离离奈尔何。此日一餐虽志喜，愧无膏泽汗颜多。
和文与可洋川园池三十首 天汉台::宋代：苏轼::漾水东流旧见经，银潢左界上通灵。此台试向天文觅，阁道中间第几星。
挽赵秋晓::宋代：翟佐::当年汗漫期，蟾窟折危枝。四海习凿齿，三生杜牧之。凄其一声笛，已矣八哀诗。忍看亭前柳，青青似旧时。
寄云松先生隐居五首 其二::元代：蓝仁::济世须豪杰，斯人老涧阿。别离知己少，辛苦著书多。村晚收粳稻，天寒制芰荷。南山今夜月，谁听饭牛歌。
得雨偶书::宋代：郑刚中::夏暑逾秋骄未尽，万物皇皇久焦窘。大雨一沛天地凉，星斗明焕草木润。
寄春槁::清代：汪棣::风露迎阶欲二更，剪镫独客总关情。西山爽气曾经眼，东国儒生偶识名。中夜忽思笺蝎赋，隔邻偏觉僻驴鸣。枣林桑泊多秋色，输与归程缓辔行。
金缕曲 其二 亚卢为我题万树梅花绕一庐卷子，感诵数过，不禁惘然，次韵奉::清代：高旭::说著牢愁起。媵新词、凄凉哀感，卿真解事。日暮天寒寥落甚，终古相思无已。叹我已、今生如此。一任东风桃李闹，占百花、头上宁先死。人世梦，付流水。与君并老毛锥底。说当初、屠龙缚虎，到今奚似。憔悴风尘同调少，闲觅林泉图史。最难遣、沧桑情味。抱住芳心终不改，便此间、小住犹长计。尽许我，消魂矣。
祭鳄鱼文::唐代：韩愈::　　维年月日，潮州刺史韩愈使军事衙推秦济，以羊一、猪一，投恶溪之潭水，以与鳄鱼食，而告之曰：　　昔先王既有天下，列山泽，罔绳擉刃，以除虫蛇恶物为民害者，驱而出之四海之外。及后王德薄，不能远有，则江汉之间，尚皆弃之以与蛮、夷、楚、越；况潮岭海之间，去京师万里哉！鳄鱼之涵淹卵育于此，亦固其所。今天子嗣唐位，神圣慈武，四海之外，六合之内，皆抚而有之；况禹迹所揜，扬州之近地，刺史、县令之所治，出贡赋以供天地宗庙百神之祀之壤者哉？鳄鱼其不可与刺史杂处此土也。　　刺史受天子命，守此土，治此民，而鳄鱼睅然不安溪潭，据处食民畜、熊、豕、鹿、獐，以肥其身，以种其子孙；与刺史亢拒，争为长雄；刺史虽驽弱，亦安肯为鳄鱼低首下心，伈伈睍睍，为民吏羞，以偷活于此邪！且承天子命以来为吏，固其势不得不与鳄鱼辨。　　鳄鱼有知，其听刺史言：潮之州，大海在其南，鲸、鹏之大，虾、蟹之细，无不归容，以生以食，鳄鱼朝发而夕至也。今与鳄鱼约：尽三日，其率丑类南徙于海，以避天子之命吏；三日不能，至五日；五日不能，至七日；七日不能，是终不肯徙也。是不有刺史、听从其言也；不然，则是鳄鱼冥顽不灵，刺史虽有言，不闻不知也。夫傲天子之命吏，不听其言，不徙以避之，与冥顽不灵而为民物害者，皆可杀。刺史则选材技吏民，操强弓毒矢，以与鳄鱼从事，必尽杀乃止。其无悔！
寄怀惠湘季弟湘潭四首 其一::近代：文斐::无端烽火极天荒，遥忆潇湘欲断肠。最是恼人天际雁，终宵连阵咽清霜。
款歌::元代：周砥::秋月团团照药阑，水边帘幕晚多寒。素娥不上青鸾去，借得银筝花里弹。
次花翁冬日三诗::宋代：杜范::料理新阳在此朝，休文但觉带宽腰。懒将漫刺巡门到，病怕时人举酒邀。强裹青衫空自累，满簪白发不相饶。冥心久矣随天付，九转还丹不用烧。
立春内中帖子词·皇后阁::宋代：王珪::雪残宫瓦欲生烟，已觉风光变旧年。应自东皇报春后，又扶君德进忠贤。
惜红衣 倚白石四声::近代：唐圭璋::翠岭笼烟，平波映日，万红堆碧。画舸连云，蘋洲沸丛笛。娉婷艳影，偏自怨、倾城颜色。天北。轻散冷香，拂江郎词笔。西风转急。凄断宫魂，飘零问谁惜。繁华旧梦暗忆。总难觅。忍拭粉襟清泪，不是舞时心迹。剩素鸥相伴，寒压一湖幽寂。
车中杂言十首 其七::明代：顾璘::事向动中至，思从静馀生。昼夜每递代，内境何由清。
坦溪亭::宋代：李新::溪上龙孙千岁绿，上亭拟掇青溪曲。团团白露着琅玕，故与幽人送暮寒。
次子由韵三首 其一::宋代：刘攽::流霞饮过已忘寒，和笔螭坳墨色乾。温室前头问名木，此身知不误儒冠。
赋得薄命词 其六::明代：凌义渠::望里春山耸复低，依依眼角转凄迷。楼空金谷花无主，柳暗章台鸟乱啼。誓许三生谐半面，又愁白日惜分飞。可怜的的芙蕖蕊，也照清江也照泥。
少傅夏桂翁六十寿诗::明代：孙承恩::圣世开熙运，昌朝得大贤。河图呈瑞旦，崧岳降神年。日月光华盛，风云庆会骈。遭逢原有数，轩豁固无前。凤矫翔千仞，雕骞隘八埏。对时方育物，熙载乃旋乾。登陟三台峻，调和二气平。弘枢资密勿，大冶荷陶甄。徵角招相悦，盐梅用乃宣。眷隆锡马日，任重负鳌肩。游刃分群骼，孤峰障百川。令仪钦穆穆，雅德见渊渊。恳款抒长策，从容握化权。阳春功泯迹，时雨泽无偏。学术三才贯，词锋八面专。经纶徵事业，风雅寓诗篇。翼翼匡文德，雍雍和舜弦。人传白雪句，家有紫霞编。榜揭蛟龙翥，岩镌星斗悬。全才元不器，盛美总能全。望重心愈下，功高志益虔。即今黄阁老，原是玉堂仙。火宿辉南极，台光烛昴躔。遐方瞻气象，朝士乐周旋。才见三元始，重占六甲圆。环中神独至，镜里发常玄。平格从天寿，冲虚象帝先。松乔行可致，钟鼎故裒然。静养探玄理，冥心契道诠。百祥来止止，一气亘绵绵。皇祚无穷纪，贞休幸共延。小诗追吉甫，奕世拟流传。
春晓::清代：钱慎方::朝来滴翠山光好，无数枝头乱啼鸟。鸠杖横拖过短桥，小池倒浸梅花老。
新兴::明代：何景明::萧条穷巷掩荆扉，立马荒原见鸟飞。城为烧残廛市少，地从战后草莱稀。燐生阴雨黄昏见，鬼哭秋山白日微。却怪当年出师者，岂无寸策达戎机。
水调歌头 玉山名胜集::元代：陆仁::露冷广寒夜，唤醒玉真愁。银桥忆得飞度，曾侍上皇游。一曲霓裳按罢，两袖天香归后，人去已千秋。笑倚金粟树，斜插玉搔头。忆钱塘，今夜月，也如钩。题诗欲寄红叶，又怕水西流。谁把琵琶弹恨，愁绝多情司马，不是在江州。醉饮玉山里，有雾绕飞楼。
晚步门外风浪浩然临流独立颇有江湖之思成五言一章::清代：李慈铭::长风吹独立，苍莽堕边愁。山压孤村暝，城掀浊浪秋。奇贫逢患难，多病误恩仇。满目关河思，平分浩荡鸥。
偕教谕傅草堂黄心梅及诸兄游贤明寺::宋代：方一夔::朋侪久拘检，偶此陟翠微。凌波渡野航，踏云扣小扉。林霜变纹缬，拗月湛珠玑。古寺半莓苔，空堂尽蛜蝛。持钵乞朝暮，残僧犹未归。清歌振冥杳，善响声转希。倦馀枕木榻，虑静鸥不飞。我亦嘿不语，趺坐观天机。幽芳艳岩菊，暝色漏晴晖。趁行戏拍肩，扶醉争牵衣。邓林荫千里，飞栖偶相依。无人识幽趣，再鼓黄金徽。
清明后题::元代：倪瓒::野棠花落又清明，杨柳青青人耦耕。春物阑珊成底事，半江疏雨暮潮平。
癸巳秋芸香诗会分韵得自字::当代：姜军::吾国曰诗国，难寻一廛地。吾国有诗人，城堡不可至。狂简走荒芜，沉浮笑泷吏。秋气含悲声，秋阳亦炽炽。造化在诗家，天然任所寘。我若宿北门，从容答奚自。今有海陵子，渊源接洙泗。守道在须臾，未敢言造次。
偕游西湖杂写十四首 其四::清代：吴妍因::行近芙蕖停桨过，恐惊鸳侣戒扬波。横篙却怪来船客，偏与侬船相击摩。
拟古十首 其二::元代：周砥::翠管鸣春晖，瑶筝弄秋月。孤鸾忽惊飞，哀吟中夜发。郑卫久足贵，正始谁复陈。若无琴与瑟，宁知古风淳。
题益阳清修寺::宋代：张栻::峰势香炉直，溪流峡水潺。居然一兰若，唤作小庐山。老木千崖表，孤亭万竹间。明朝问征路，回首白云闲。
望江南::明代：夏完淳::期已过，不见暮帆归。寂寞孤灯寒枕簟，徘徊残月挂帘钩。肠断五更头。
丁卯仲冬叔雍薄游北都并载俊寻几遍郊甸于其将行为绝句二十一首赠之杂陈吾意不尽纪游 其五::近代：黄浚::堤柳全髡湖欲冰，更凭风力上高层。廿年长见铜牛在，未信昆明有废兴。
岳阳楼图::元代：陈高::巴陵地殊胜，洞庭波渺绵。层楼碧霄上，雕栏绿树边。想像对图画，游观阻风烟。何由誇黄鹄，凭高望远天。
合江探梅::宋代：白麟::艇子飘摇唤不回，半溪清影漾疏梅。有人隔岸频招手，和月和霜剪取来。
游观音阁::明代：康麟::楼殿玲珑架石琴，四时钟磬出潭心。潮生潮落自朝夕，帆去帆来成古今。清冷迥无尘俗到，幽虚疑有白云侵。乘阑不尽登临兴，笔底新诗取次吟。
黔阳野人有馈鱼者诗以酬之::明代：薛瑄::几日山中只饭蔬，野人携笼馈双鱼。欲悬却怪羊生矫，学放犹疑子产愚。酬价且倾官廪米，割烹恐有故乡书。甘腴悦口斯须味，一饱应知不顾馀。
述古以诗见责屡不赴会，复次前韵::宋代：苏轼::我生孤僻本无邻，老病年来益自珍。肯对红裙辞白酒，但愁新进笑陈人。北山怨鹤休惊夜，南亩巾车欲及春。多谢清时屡推毂，狶膏那解转方轮。
送周应常归馀杭::明代：胡奎::大涤洞与华阳通，中有许郭仙人踪。青山九锁翠蛟舞，明月孤悬天柱峰。雷渊子，双青瞳。颜如丹砂发如漆，呼吸沆瀣凌空濛。手把五色金芙蓉，翩然骑云朝九重。天寒猿鹤久相待，诏许飞佩还山中。太乙真人坐莲叶，银汉无声波帖帖。滴露轩前夜气清，石函云冷青瑶笈。还山二月春风来，玉屏洞口桃花开。寄谢山灵傥相许，吹笙弄月登萧台。
留别微之::唐代：白居易::干时久与本心违，悟道深知前事非。犹厌劳形辞郡印，那将趁伴著朝衣。五千言里教知足，三百篇中劝式微。少室云边伊水畔，比君校老合先归。
赠山阴崔明府::唐代：方干::用心何况两衙间，退食孜孜亦不闲。压酒晒书犹检点，修琴取药似交关。笙歌入夜舟中月，花木知春县里山。平叔正堪汤饼试，风流不合问年颜。
答转运王工部谢公醪::宋代：宋祁::老依涡曲作藩侯，月例黄堂给宴醅。敢把百壶夸顕父，且将三品敌荆州。味新聊称长螯蟹，酌浅尤宜小样瓯。珍重故人贻丽句，纵倾家酿若为酬。
夜行船（贺将使叔成宝相寮）::宋代：王炎::淡饭粗衣随分过。新成就、庵寮一个。静处藏身，十分自在，只恁么、有何不可。过眼空花都看破。红尘外、独行独坐。也没筹量，也没系绊，更觅甚、三乘四果。
西乡星歌::清代：黄遵宪::人不能容此嵚崎磊落之身，天尚与之发扬蹈厉之精神。除旧布新识君意，烂烂一星光射人。人人惊呼伯有至，昨为天盗今为厉。海上才停妖鸟鸣，天边尚露神龙尾。神龙本自西海来，蹈海不死招魂回。当时帝星拥虚位，披发上诉九天阊阖呼不开。尊王攘夷平生志，联翩三杰同时起。锦旗遥指东八州，手缚名王献天子。河鼓一将监众军，中宫匡卫罗藩臣。此时赤手同捧日，上有一人戴旒冕，是为日神之子天帝孙。下有八十三州地，满城旭彩辉红轮。乾坤整顿兵气息，光华复旦歌维新。无端忽唱征韩议，汝辈媕阿难计事。参商水火不相能，拂衣大笑吾归矣。归来落拓不得志，牵狗都门日游戏。鼻端出火耳后风，指天画地时聚议。夜半拊床欲为帝，奋梃大呼投袂起。将军要问政府罪，胡驱吾辈置死地？三千万众我同胞，忍令绞血输血税。死于饥寒死于苛政死于暴客等一死，徒死何如举大计。一时啸聚八千人，各负长刀短铳至。赤囊传警举国惊，守险力扼熊本城。雷池一步不得过，天纲所际难逃生。十二万军同日死，呜呼大星遂陨地！将军之头走千里，将军之身分五体。聚骨成山血作川，噫气为风泪如雨。此外喑呜叱咤之声势，化为妖云为沴气。骑箕一星复归来，狼角光芒耀天际。吁嗟乎，丈夫不能留芳千百世，尚能贻臭亿万载。生非柱国死非阎罗王，犹欲齰血书经化作魔王扰世界。英雄万事期一快，不复区区计成败。长星劝汝酒一杯，一世之雄旷世才。
独漉篇::明代：顾璘::独漉独漉，水多泥滑。泥滑道阻，伤我车毂。持膏作烛，将以照夜。虚花掩光，不逮槃下。猛虎在山，百兽畏威。陷阱三日，垂首诉饥。铁生矿中，人冶为器。剑负威神，锤则委地。男儿生身，万事纲纪。突梯无施，不如女子。
湖西八景为罗修撰作 其五 金鳌霁雪::明代：陈献章::一鳌海上来，头戴雪花白。诸鳌起相拒，千秋归不得。仙人罗一峰，永戏金鳌侧。借问别离时，西佛生弥勒。
寿黄贰守琮七言长律十六韵::明代：龚敩::西浙澄波浸五湖，平江王气压三吴。故家礼乐新文运，泽国山河旧霸图。昭代贤才誇奕世，中州清淑出名都。云高北海翻鹏翼，尘满南阳识凤雏。群史六经那辍诵，万言九制不操觚。场中策对三千字，天上名传第几胪。匹马春风行陇华，双旌夜月过延鄜。煌煌肘后悬金印，济济腰间绾玉符。中部琴堂思抚字，上饶铃阁听传呼。溪山冰玉平安好，锦绣文章世代无。童子何知亲较艺，老儒犹幸借嘘枯。九年已喜陪高义，一见真如谒大巫。南极星辰光照室，重阳时节庆垂弧。芳馨杳蔼罗椿桂，翠碧交加映竹梧。珠玉未须辞瓦砾，蘋蘩非敢荐潢污。寿觞欲折黄花泛，不与陶潜共酒徒。
小圃对花有怀楚蒙用韵一首::明代：符锡::酒满罂盆花满枝，洗妆闲复洗吾诗。繁华不管年华去，野客翻为贵客期。豪兴几番幽赏惬，芳心若个世人知。题缄并揃花头寄，婉转霜刀欲下迟。
王季立安抚挽诗 其二::宋代：蔡戡::相门叨下客，帅幕得佳宾。玉树连阶砌，芙蕖泛水滨。通家仍有契，论世岂无人。埋玉空遗恨，潸然泪满襟。
孤松::明代：贝琼::青松类贫士，落落惟霜皮。已羞三春艳，幸存千岁姿。蝼蚁穴其根，乌鹊巢其枝。时蒙过客赏，但感愚夫嗤。回飙振空至，百卉落无遗。苍然上参天，乃见青松奇。苟非厄冰雪，贞脆安可知。
客夜霜寒::宋代：郑刚中::晓寒欺客入疏窗，梦破江南一夜霜。可但山林小摇落，树头无叶可飞黄。
浣溪沙四十四首 其三十四 居胡地::当代：崔荣江::头著南冠久困城，乌骓未便任纵横。乡思少饮已微酲。白草衰时真落魄，黄沙弥处失晴明。总吹羌笛和愁听。
读钓台集用陈白沙韵二首 其二::明代：邵宝::从来自信任人疑，一寸丹心付所知。白石有情依古庙，青苔无赖上残碑。芝从商䫈犹知主，鱼向磻溪已得师。未到桐江空仰止，数章新和白沙诗。
上元再次山公韵寄怀香宋翁荣州::近代：庞俊::花发高斋清昼香，悬知落笔映窗光。放翁老卜龟堂隐，蒙叟閒看蜗角忙。巢燕只今无静木，扶鸠何处踏春阳。山城此日逢佳节，浊酒频浇百怪肠。
宾于仿香山劝酒诗体，以“何处吟诗好”，“还是吟诗好”发端各成七首见示，效之 其七::清代：许传霈::何处吟诗好，诗吟卖酒家。齐来浇礧磈，独醒惜芳华。珍重驱愁帚，殷勤解语花。此时无所咏，白日又西斜。
上后乐刘先生左史十首用襄阳诗两句行藏坚晚::宋代：程公许::千载嗣韩统，斯文谅关天。字衮失所归，何以革其先。陟屺有遗恨，琢石图方镌。百拜涕绠縻，万一彤史传。
祷晴福善 其三::宋代：方岳::背犊腰牛忽解颜，摩挲一饱政相关。王于霓望无终极，孰与侯邦年岁间。
论语绝句一百首::宋代：张九成::试看迷余一瞽蒙，若还无相岂能通。力行未到安身处，不免依他入个中。
月::唐代：袁郊::嫦娥窃药出人间，藏在蟾宫不放还。后羿遍寻无觅处，谁知天上却容奸。
瞻六堂即事十首 其四::明代：罗万杰::灌园不是逃世，荷锸堪称达生。喧寂都饶至理，醉醒各具深情。
正月十三日饮潘茂清家::明代：童冀::燕寝香凝画角阑，满庭月色不胜寒。申辰我愧同年小，元夕君先此夜欢。醉后传柑黄玉皱，尊前擘蟹紫膏团。却怜杜老严公幕，独宿江城蜡炬残。
宿大柳树驿二首 其一::明代：陈琏::据床坐空庭，悠然动幽趣。烛影隔疏帘，秋声在高树。
和太师相公秋兴十首::宋代：夏竦::亭臯危叶乍经霜，过尽惊鸿落吹长。间上层楼待初月，方壶残漏下三商。
钱使君虚白室二首 其一::明代：卢龙云::傍舍新营可数椽，一尊许我坐谈天。剑光入夜床头出，似有青藜烛汗编。
病起::明代：木知府::临晓新梳发，呼儿卷幔纱。平生行乐惯，病起即看花。
顺甫枉书见问久未得答兹因明卿归成排律一章寄之::明代：王世贞::魏子卧成癖，贻书仅所亲。援琴悲可就，结绶恐难真。紫塞犹驱马，青云几钓纶。如劳问星使，此去有波臣。懒慢功殊效，婆娑态转新。雷霆来鼓荡，天地走逡巡。毁重宁销骨，讥深或反唇。病身时一割，迂计日千颦。畏路将延汝，微生久误人。后期虽有任，遮莫并风尘。
大小水帘洞::明代：张诩::涧水长流若个添，山花卖弄舞腰纤。笙歌断续来何处，新月斜钩一片帘。
鉴古韵语五十九首 其十一 太甲::明代：孙承恩::纵欲皇仪丧，风愆祖训真。犹多不远复，幸不竟沉沦。佑启惟天眷，匡扶亦老臣。处仁迁义美，万古仰如新。
南归杂诗 其二 吴中园林::近代：孙玄常::名园跨四代，尤物在吴趋。素淡无金碧，皇家恐不如。
龙王宫晚望::清代：何殿春::台殿郁岧峣，南溟入望遥。湿云龙户雨，残日虎门潮。叶堕三城暮，天高一雁飘。回飙起蘋末，长啸动荒椒。
渡涪江::清代：钟骏声::盈盈带水绕溪塍，两岸峰峦叠几层。一幅丹青摹道子，涪陵何必逊嘉陵。
王圣美三子补中广文生::宋代：黄庭坚::王家人物从来远，今见诸孙总好贤。三级定知鱼尾进，一鸣已作雁行连。愧无藻监能推毂，愿卷囊书当赠钱。归去雄夸向儿侄，舍中犊子剩狂颠。
阊门送客::清代：李黼平::水西楼阁玉参差，杨柳花飞客去时。锦字缄书千种恨，兰溪归棹十年迟。香头夜雨人初到，婪尾春杯酒莫辞。吴下行踪如向说，红闺应䠞远山眉。
寿王大将军孝扬::明代：陈恭尹::汉代诸侯谁第一，仲华年少封高密。晋家武库杜当阳，临边著述何洋洋。将军独立千载下，颉颃二子兼其长。两河作镇始弱冠，大江节钺临荆扬。楚波西来不敢狂，吴人高枕忧可忘。清歌彻夜调笙簧，雄风披拂台岭傍。岛夷跪拜献明珰，旅獒驯象来梯航。翠禽白雉笼千双，将军所宝唯文章。清斋万轴函缥缃，军中多暇加丹黄。时挥翰墨祖二王，虎龙戏跃剑弩张。阶前爪士森两行，竦立汗下叹莫当，一画力敌千钧强。去年忆在三江口，司马舟中联句久。中央置研傍大斗，一人赋诗二饮酒。飞觞授简迭奇偶，秋菊新花映窗牖。夜阑刻烛复数首，清风白雪传林薮。如此惊才古希有，况兼制行一无苟。高堂色养有寿母，鸡鸣问寝垂紫绶。雁羽参差列前后，甘棠树老兰英秀。公家世德天所厚，立功立言同不朽，以兹三爵为公寿。
次韵昭掾徐子美见寄二首 其一::宋代：郭祥正::居巷虽穷愧彼颜，门无车马任苔斑。冰将合沼光容净，鸟不窥鱼意思闲。踪迹疏来唯梦往，音邮漫去得诗还。浮生七十今六十，早晚归飞寻旧山。
新晴::宋代：项安世::幸甚干逢甲，皤然雨变霜。彩衣云渐衣，纹线日初长。预想慈怀动，先凭喜信将。背人三数鹊，飞去觉匆忙。
採桑行::宋代：顾禧::罗敷深闺女，出入有常仪。何为乎度陌越阡，执筐踌躇。执筐而踌躇，夫婿虽真，岂能不蚕而衣。
李节妇歌::明代：康海::武功节妇李锐妻，节操直与青天齐。夫子舅姑苦欲嫁，不从见逐何所栖。阿舅宦去卖田亩，妻孥俱作燕台走。悲号陨绝夫冢边，血泪如波心欲剖。遗息在抱求死难，欲守夫家岂能守。吞声自赁宗人居，夜纺绩织苟糊口。辛勤匍匐二十载，息儿成长为人妇。三十年馀舅死官，姑来置屋比旧宽。小叔家口自逼仄，岂容老妪供姑餐。纪侯去国纪季在，叔姬故与酅宗对。先后不免舅姑嗔，立锥无地肠空碎。小叔近又卖新屋，西入汧阳不东复。身计萧条兄弟疏，安得不就寡女宿。庶民自与邦君殊，贫人赁僦何弗居。南里豸史苦执礼，岂未尽谙胡氏书。庄公元年纪已拔，宗庙所系情难恝。三年遣季存馀酅，吾君既死身安极。所以归酅死宗庙，谓酅如纪心所悼。秦人鲜义自古然，父子尚有耰锄较。寻常岂异不顾亲，区区嫠妇尔何人。
答人二章 其二::当代：伯昏子::幽燕寥廓可铭勋，莫怨岳乔留白云。四海为家姑放眼，浪帆多是带斜曛。
沁园春::当代：熊东遨::海角天涯，共此晴霄，凉玉一枚。正清光遍洒，古人曾照；流风又起，今我何为？云色移松，泉声动竹，瘦影横窗定是梅。箫韶乐，赖群贤合手，留住些微。绝尘遥去乌骓，浑未信丝缰勒得回。看柔根裂石，应知草长；孤舟渡远，自有潮推。不用勾描，毋须探问，春在黄莺翅上飞。沉吟罢，约良朋三五，来听惊雷。
胜因院::宋代：吕南公::庄严起何代，幽佚惟天与。有众倚耕桑，无人叹寒暑。岚氛蠹金碧，谷响酬钟鼓。白昼方丈西，犹眠听经虎。
西行阻兵复归小漫山霍西牛过宿诉别::明代：成鹫::行脚出门归亦客，閒身到处主中宾。萍踪未定逢知己，蜡烛无多别故人。江水长流寒不冱，云山弥望远生皴。临岐指点泷西路，君但能来莫问津。
甲戌年迎春曲 其五::近代：孔凡章::腊尽天寒白雁高，幽情长是托霜毫。怀人梦系云亭柳，即兴诗吟露井桃。细数流光分月令，虔陈清酿饯风骚。广陵一典秋琴歇，危柱哀弦愧我曹。
赋得松月夜窗虚::明代：薛始亨::风轩萝影白，翻浪落寒枝。向夕愁披幄，中庭独望时。露侵开镜色，霄近拂云姿。幽赏谁应共，危巢野鹤知。
哀甬东::清代：李邺嗣::战垒村村见，愁云日日浓。乱骸争白草，旧鬼失青松。不断三江鼓，难消八月烽。山居何处好，比屋有新春。
沁园春 其二十二 以雨不克登楼，用前韵::宋代：李曾伯::曲生来言，素娥寄声，偶阆苑游。问去年今夕，逢余桂岭，前年今夕，见子菟裘。何事尘劳，启人厌倦，痴兔老蟾因缩头。宜珍重，要相期后会，直待来秋。休休。莫舞凉州。岂巫女风姨相妒不。枉停歌准拟，冰轮东上，持杯顾恋，银汉西流。一笑天悭，四并时少，应负珠帘十二楼。呼蕉叶，且与生酹古，排遣牢愁。
题渔乐图::元代：陈谟::柳下渔舟小亦宽，两家十口共团栾。醉来唱彻渔家傲，千丈风波冷眼看。
过蛮洞::唐代：宋之问::越岭千重合，蛮溪十里斜。竹迷樵子径，萍匝钓人家。林暗交枫叶，园香覆橘花。谁怜在荒外，孤赏足云霞。
余自天禧元祀解宥密之职首治是邦越明月而移::宋代：张耆::雄屏口分寄，珍祠倏再临。翚飞丛宇峻，龙濩伏渊深。蘋藻罗清荐，金匏合雅音。风旌翻凤蜺，晨炷燎榆沉。麝墨披新刻，尘签认旧吟。乐游情未足，残照下西岑。
如梦令::宋代：朱敦儒::莫恨中秋无月。月又不甜不辣。幸有瓮头春，闲坐暖云香雪。香雪。香雪。满引水晶蕉叶。
点绛唇 谭光词为其母寿，光年亦六十矣::清代：汪东::桂叶香浮，北堂永日春先到。白云萦绕。来去天津道。王谢风流，那抵寻常好。慈颜笑。社歌村调。儿著斑衣老。
咏蜂诗::南北朝：萧纲::逐风从泛漾，照日乍依微。知君不留眄，衔花空自飞。
郊外书事::宋代：李彭::郊原野老带经锄，童稚何知竞挽须。我亦弥年躬井臼，儿能终日课樵苏。颇思鸥阁仍虬户，那似松醪伴酪奴。志大才疏苦多累，真须鹿鹿效周谟。
答杜挚诗::魏晋：毌丘俭::凤鸟翔京邑，哀鸣有所思。才为圣世出，德音何不怡。八子未际遇，今者遭明时。胡康出垄亩，杨伟无根基。飞腾冲云天，奋迅协光熙。骏骥骨法异，伯乐观知之。但当养羽翮，鸿举必有期。体无纤微疾，安用问良医。联翩轻栖集，还为燕雀嗤。韩众药虽良，恐便不能治。悠悠千里情，薄言答嘉诗。信心感诸中，中实不在辞。
祗事昭陵述感::明代：黎民表::日角常瞻御扇前，岂知人世有桑田。金縢顾命留三相，玉辇升中已一年。封似灞陵终用俭，衣留轩冢合成仙。微臣握管恩偏重，痛彻龙髯上九天。
□□□□::宋代：刘克庄::翁折高枝空月窟，子提色笔哭烟楼。有司岂不具只眼，诸老皆当放一头。鹏背方乘御风势，马蹄肯作看花游。悬知董子天人对，一洗平津曲学羞。
太尉武泰节度寿昌侯挽词 其三::宋代：韩淲::晚节斋坛拜，勋名已四朝。开边屡铜虎，告弟仅金貂。壮志自难已，英魂孰得招。中原诸老尽，江海听吹箫。
泊吴郡望亭眺灵岩尚方诸山::明代：谢肃::江舸南回舣望亭，东风绿鬓欲凋零。山川揔属春光好，草木犹吹战血腥。香径燕归谁旧识，尚方莺啭我曾听。遥怜三百题诗寺，石上藤萝雨后青。
题竹赠杨友文运副 其二::明代：杨士奇::岁久鹾台吏蠹深，朝廷选士比南金。富饶有道期裨国，秪在清贞一寸心。
先仲微仲纯仲三兄过普明寺赏雪分韵得饮字::宋代：李处权::涉春徂冬祷雨雪，皇天靳此云何甚。儿童晓报六花飞，失喜钩窗犹屡审。荒渠断溜冰已合，度雁停号口应噤。望中玉树散枝柯，二室峰峦张素锦。我家西邻有胜概，杖履清攜冒凝凜。平生不作儿女欢，此地适谐文字饮。濁醪冰蔬荐重味，燃鼎当炉肆烹饪。诗豪遽发要分吟，赖此放过新弛禁。归来老匠已先成，定笑才悭弗胜任。惜哉初无田二顷，徒偕雀鼠贺登稔。堂堂大尹燮理才，嘉瑞应祈当奠枕。书生醉饱何为者，鼻息如雷但酣寝。明朝更约提石瓶，来试壑源最高品。
前岁冬至与胡邦衡小语端诚殿下道值夏旧事今::宋代：周必大::青城小语庆新阳，共向红云拜玉皇。六日七分惊岁月，五更三点忆班行。属车谁从黄麾仗，钓艇还飞白羽觞。犹胜去年三馆客，十人八处耿相望。
宿萧工部厂厅待文庙祀::明代：张泰::茶果供谈烛映屏，美人相款宿寒厅。朦胧林表初弦月，隐见云间过雨星。起望招摇知夜午，行随冠佩祀秋丁。初心向道频中止，迟暮吾惭践孔庭。
代祀海渎纪成乐章有序 其十二 礼神::明代：岳正::招摇转兮夜未央，庭燎举兮天有光，象在陛兮登歌在堂，庶羞盈俎兮醍酒盈觞。神兮神兮尔惟尝，玉帛煌煌诚所将。
满江红 卢沟桥::元代：张野::半世乾忙，漫走遍、燕南代北。凡几度、马蹄平踏，卧虹千尺。眼底关河仍似旧，鬓边岁月还非昔。并阑干、惟有石狻猊，曾相识。桥下水，东流急。桥上客纷如织。把英雄老尽，有谁知得。金斗未悬苏季印，绿苔空渍相如笔。又平明、冲雨入京门，情何极。
次韵芮察院送□宝文赴浙漕二首 其二::宋代：朱熹::考卜川清旷，端居柰乐何。风云一以便，岁月不胜多。节传无淹驾，林园得屡过。功名从迫逐，志业岂蹉跎。
寄吴观我太史::明代：于慎行::闻道金闺侣，名山住已深。淹留依桂树，栖息傍祗林。真偈閒常讽，新诗静自吟。论思虚上列，悬切故交心。
晚登子城::宋代：陆游::江头作雪雪未成，北风吹云如有营。驱车出门何所诣，一放吾目登高城。城中繁雄千万户，朱门甲第何峥嵘。锦机玉功不知数，深夜穷巷闻吹笙。国家自从失河北，烟尘漠漠暗两京。胡行如鬼南至海，寸地尺天皆苦兵。老吴将军独护蜀，坐使井络无欃枪。名都壮邑数千里，至今不闻戎马声。安危自古有倚伏，相持默默非敌情。棘门灞上勿儿戏，犬羊岂惮渝齐盟。
和沈秀才::宋代：潘良贵::年来有客从黄石，老去何心望紫泥。世事违人常八九，生涯随力任东西。
颂古二十四首::宋代：释宗演::无边不动虚空体，不拒阴阳去复来。谁道一双穷相手，未尝容易舞三台。
舟夜闻雨梦姚梅伯::清代：叶名澧::欲觉闻残雨，伤心夜梦非。波涛吾不死，烽火汝谁依。患难怜歧路，悲歌仗布衣。风尘何日息，相见有渔矶。
紫骝马歌辞 其六::隋代：佚名::羹饭一时熟，不知饴阿谁。出门东向望，泪落沾我衣。
新渡寺送任仲微::宋代：苏轼::春阴欲落雪，野气方升云。我游清颍尾，想见翠被君。古来聚散地，与子复言分。倦游安税驾，瘦田失归耘。独宿古寺中，荒鸡乱鸣群。送子以晓角，幽幽醒时闻。
咏梅示魏吉老::宋代：王之道::孤芳常恐百花知，桃李纷纷亦强追。照雪精神应自喜，逼人风味不吾亏。幽香隐约留衣袂，疏影玲珑鉴砚池。欲识东君好消息，夜来青鸟宿南枝。
更漏子::宋代：晏几道::露华高，凤信远。宿醉画帘低卷。梳洗倦，冶游慵。绿窗春睡浓。彩条轻，金缕重，昨日小桥相送。芳草恨，落花愁。去年同倚楼。
句::宋代：曾紵::汉江水涨鸭头绿，宜城酒熟鹅儿黄。
寄克斋舅氏::宋代：赵蕃::不幸书题遂一年，书犹断绝况诗传。兴来亦复吟哦否，读罢何当疾痼痊。慷慨初无伏波志，忧愁枉类屈原迁。使来觅我当何处，水出牂牁若个边。
蝶恋花::当代：卢青山::日日沉酣无略空，不道春残，花色红如痛。流水流尘都种种，不能流去花魂重。记得少年花下恸，抵死留春，万稿埋成冢。冢上而今荒草拥，茫茫花片飘如梦。
叶少蕴生朝三首::宋代：张元干::绛节霓旌下九天，括苍初识地行仙。桃华海上三千岁，凤历人间五百年。可但彤弓寻节制，要知黔首望陶甄。香凝燕寝森兰玉，会见貂冠总附蝉。
光林寺::金朝：杨云翼::烟浮霜塔闭禅关，今落先生杖屦间。碧水同来弄明月，黄尘不解污青山。因缘多自成三宿，物我终同付八还。欲识光林全体露，松花落尽岭云閒。
感皇恩·一个小园儿::宋代：朱敦儒::一个小园儿，两三亩地。花竹随宜旋装缀。槿篱茅舍，便有山家风味。等闲池上饮，林间醉。都为自家，胸中无事。风景争来趁游戏。称心如意，剩活人间几岁。洞天谁道在、尘寰外。
柚灯 其一::明代：屈大均::柚灯多出女儿家，持作中秋不夜花。尽去红瓤馀紫玉，深含朱火似丹砂。枝枝巧制鸾龙样，颗颗光争日月华。七夕素馨穿百子，琉璃点处更如霞。
春日田园杂兴::宋代：陈公凯::世事不挂眼，寄情农圃中。钥梨术晓雨，杖屐立东风。芽过验仁胍，浇花墟化工。独馀真意味，浊酒自烧松。
次韵子俊::元代：赵孟頫::岁云莫矣役车休，蟋蟀在堂增客愁。少年风月悲清夜，故国山川入素秋。佳菊巳开催节物，扁舟欲买访林丘。从今放浪形骸外，何处人间有悔尤。
长安春日感怀::宋代：强至::谁道关中节候迟，晴川二月绣参差。有期去燕寻归栋，不改新花发旧枝。宦路飘飖无定所，客颜憔悴异当时。林花巢燕休相笑，揽照怀乡已自知。
为嵩山题力闇画扇::清代：书諴::近山间远山，力若奔群马。千里青未了，直来压渔舍。舍中老翁我不如，但钓溪鱼不读书。宽罾大罩付儿子，止留舴艋游江湖。江湖茫茫周四围，日暮独寻烟树归。妻炊黍熟儿易酒，喜儿鱼胜翁鱼肥。翁心乐矣不知老，非惟过醉亦过饱。长安冠盖日纷纷，未若先生此画好。
秋浦晚归::元代：郭钰::芙蓉开后涉波频，落日回舟独怆神。鸥鸟几回相见熟，故穿菱叶避归人。
登清水岩::明代：佘翔::鹫岭开云际，扶藜登眺初。不知身历险，只觉气凌虚。楼观空中尽，松萝象外疏。陶然参绣佛，何物是真如。
题赵焕文茂才殉节记二首 其一::清代：王季珠::举世无奇节，纷然莽大夫。负恩谈革命，高蹈属吾徒。五代非纯史，三纲托古愚。乾坤留正气，垂唁大江隅。
偶作::金朝：刘勋::将军马跃五挝鼓，客子车行三唱鸡。白发书生无伎俩，满窗红日醉如泥。
感二子::宋代：欧阳修::黄河一千年一清，岐山鸣凤不再鸣。自从苏梅二子死，天地寂默收雷声。百虫坏户不启蛰，万木逢春不发萌。岂无百鸟解言语，喧呼终日无人听。二子精思极搜抉，天地鬼神无遁情。及其放笔骋豪俊，笔下万物生光荣。古人谓此◇天巧，命短疑为天公憎。昔时李杜争横行，麒麟凤凰世所惊。二物非能致太平，须时太平然後生。开元天宝物盛极，自此中原疲战争。英雄白骨化黄土，富贵何止浮云轻。唯有文章烂日星，气凌山岳常峥嵘。贤愚自古皆共尽，突兀空留後世名。
得全阁::清代：弘历::高楼碧沼湄，万景揽无遗。水面风来际，天心月到时。文章假大块，图画得神姿。益赞通为政，吾犹戒在兹。
族中五君咏曾叔祖经季::明代：欧必元::画图曾绘米家山，水部风流亦可攀。不是晚来诗律细，新题那自满人间。
雁::宋代：白玉蟾::嘹唳畴尔怜，凄凉去何渺。宁无稻粱谋，岂是江湖小。昆仲畏弓矰，奴儓失昏晓。关山夜月寒，风雨秋天杳。
踏莎行（巧夕）::宋代：刘克庄::驱鹊营桥，呼蟾出海，朝朝暮暮遥相望。谁知风雨此时来，银河便有些波浪。玉兔迷离，金鸡嘲口析，二星无语空惆怅。元来上界也多魔，天孙长怨牵牛旷。
佌倠二章 其一::清代：姚燮::痿盲一佌倠，姡然曳其袖。浅之为丈夫，奚供牛马走？惜无夷坚徒，刻画到肤腠。东海澜未清，三年逐遗臭。安得鹤胫长，断之续凫脰。所以卫玠车，不入儋耳陋。
客至::元代：张昱::潦倒无能因不才，乐然笑口有时开。呼猿洞边采药到，浴鹄湾头载酒回。对客且容谈玉麈，题诗何必寄银台？瓮中听取春浆熟，便买鲈鱼煮四鳃。
病中作::明代：谢与思::棱棱七尺骨，坐卧对空山。病久节从换，才疏官较閒。呼儿抽药裹，避客静柴关。乞地非勾漏，何心问大还。
嘉禾百咏·南坞::宋代：张尧同::岸回波曲曲，城转草层层。忽见桃花落，还知到武陵。
咏潭底月 其三::明代：陈衡::天开潭底静悠悠，谁掷银刀点碧流。千顷波翻千颗玉，一江水浸一轮秋。灯分淡影三千界，风泛崇光十二楼。记得当年扳桂处，蓝袍春满最清幽。
送林公谔::明代：邓林::□□琚瑀玉之英，总藉良工巧制成。人谓宦门多贵子，汝传家学有难兄。乘凉坛下春游路，继晷灯前夜诵声。他日功名如得意，莫忘三载作师生。
寒雨::宋代：范成大::何事冬来雨打窗，夜声滴滴晓声淙。若为化作漫天雪，径上孤篷钓晚江。
训蒙绝句 意::宋代：朱熹::意乃情专所主时，志之所向定于斯。要须总验心情意，一发而俱性在兹。
山居::宋代：谢翱::宿火石中取，人烟隔断霞。盗侵邻壤粟，女寄外翁家。野树刺生叶，枯松藤缠花。老翁头未白，相对话天涯。
代堂上歌行::南北朝：鲍照::四坐且莫喧，听我堂上歌。昔仕京洛时，高门临长河。出入重宫里，结友曹与何。车马相驰逐，宾朋好容华。阳春孟春月，朝光散流霞。轻步逐芳风，言笑弄丹葩。晖晖朱颜酡，纷纷织女梭。满堂皆美人，目成对湘娥。虽谢侍君闲，明妆带绮罗。筝笛更弹吹，高唱好相和。万曲不关心，一曲动情多。欲知情厚薄，更听此声过。
舟中至日::明代：王守仁::岁寒犹叹滞江滨，渐喜阳回大地春。未有一丝添衮绣，谩提三尺净风尘。丹心倍觉年来苦，白发从教镜里新。若待完名始归隐，桃花笑杀武陵人。
新正御园即目四首 其三::清代：弘历::开韶池馆恰清佳，火树星桥依例排。讵是无端寻宴赏，千春燕喜奉思斋。
蔷薇::唐代：吴融::万卉春风度，繁花夏景长。馆娃人尽醉，西子始新妆。
为袁将军题梅轩卷::明代：王绂::我家旧业梁溪滨，雪晴溪上梅花新。琼林皎皎映书屋，天然富贵谁言贫。花时倍觉多宾友，经月劳劳事诗酒。满座香风半醉时，一帘皓月微吟后。自从承荐游京乡，十载看花白玉堂。贞操久应心似铁，风流其奈鬓成霜。今年扈从来幽蓟，扑面缁尘满衣袂。欲觅梅花杳莫闻，江南驿使凭谁寄。春到都城十万家，管弦处处声呕哑。不识冰姿尚清素，只知艳质争繁华。朝来雪花如手大，兴来不管貂裘破。蹇驴鞭策访袁安，不似当时闭门卧。弓矢森严枥马喧，羽林期猎穷郊原。见予一笑不复出，呼酒且共登梅轩。未始栽梅向轩下，高扁梅轩众惊讶。自说平生极爱梅，此地无梅仅堪画。画师乃是钱塘人，西湖久与逋仙邻。曾作乌台铁面使，笔端解写梅花真。嗟余久抱梅花思，感恋君恩忘归计。画中才见即相亲，分明一段家山意。惨淡枝头雪未乾，洒然清气逼人寒。君今与我心相合，莫厌敲门数借看。
晋文公::宋代：王十朋::逆旅栖栖十九年，五蛇夹负遂升天。却惭不及齐威正，卿相由无管仲贤。
雨中别同朝诸公::宋代：陆游::雨点万珠落，水声群马奔。才能脱危路，未遽定惊魂。一扫枕中梦，即归江上村。村醪莫嫌薄，随事有鸡豚。
叶主簿挽诗::宋代：洪咨夔::生理鸱夷子，心期桑苧翁。行厨修竹月，坐艦落花风。雏好才孤凤，行疏忽断鸿。吴松明远目，一点夕阳红。
与𤊨烓二弟夜过潮音阁::明代：陈㷆::野火烧空空欲然，晚云犹挂碧山巅。良宵共步清溪月，高阁谁敲石磬烟。老眼模糊还自叹，交情寥落不如前。独怜池草春无恙，何似当年谢惠连。
东游杂诗四十首 其二十五::近代：连横::澧芷沅兰亦有愁，楚魂终古哭江头。红心未忍花开落，欲采芳馨不自由。
被按自悔诗::唐代：刘炎::早知太守如狼虎，猎取膏粱以啖之。
忆昔四首寄士奇勉仁二少傅幼孜少保 其三::明代：胡俨::圣主崇儒冠古今，辟雍遥迓宠光临。百年礼乐昭文运，一代仪章着德音。释菜周旋华衮盛，授经敷畅讲筵深。銮舆一去神游远，乘石苔封杏树阴。
秋热::唐代：陆龟蒙::自惜秋捐扇，今来意未衰。殷勤付柔握，淅沥待清吹。午气朱崖近，宵声白羽随。总如南国候，无复婕妤悲。
古意八首 其四::元代：廖大圭::月出照我牖，独闻林鸟鸣。机中织文锦，殷忧竟何成。持此悦谁目，良人千里征。别离今几日，碧草生閒庭。何当一来归，泣涕言斯情。
观瘗鹤铭::明代：欧大任::江上归来鹤是丁，山中烟雨湿松铭。华阳似忆仙家使，明月三茅夜夜听。
送窗友陆掌教之柘城::明代：韩雍::少年同志云霄路，命蹇怜君独后期。太学久推淹美士，中州今喜得贤师。函开黄卷传心处，座拥青衿问道时。乐育功成报明主，还应高步凤凰池。
偈颂一百二十三首::宋代：释崇岳::半雨半晴，桃红李白。点著便行，不劳啗啄。
赠命士吴月堂::宋代：林希逸::为养祇凭卖卜钱，术精云有异人传。如君合把堂名月，得姓元同斫桂仙。
南徐从舅氏陈沧洲先生看月和韵::清代：彭廷梅::元霜捣得色凄清，珠比精华玉比莹。几向人间分晦朔，方从天上见亏盈。龙光气肃金山寺，海水氛迷铁瓮城。我欲凭虚凌斗极，频招子晋夜吹笙。
早发神宣驿::明代：杨慎::孟冬来栈阁，清晓度乡关。隐月鸡鸣急，回风虎啸闲。雾收才见树，日出始分山。时复凭高望，秦川指掌间。
留题云顶::宋代：冯时行::山如虬龙来，渴饮金渊水。水竭欲飞去，骧首振鳞尾。壮哉老头陀，奋迅咄使止。左手揽其角，右手持其耳。压以大兰若，宛转不得起。跏趺盘石上，颐指役万鬼。至今五百载，金碧半天倚。檀施走两川，浇钵日万指。我来过其下，柴车为一柅。周览三叹息，仰止百拜跪。凭高抚浩荡，霜天净无滓。幽怀散百虑，老眼卷千里。因知大力量，建立乃如此。德大无小试，器薄戒远便。不闻力扛鼎，但见橛撼螘。感彼上人者，不觉泪盈眥。
步韵和梁嘉江癸酉元辰漫书::近代：朱帆::夜闻犬吠晓闻鸡，冻笔呵开手自提。松柏漫嗟三匝绕，梧桐难拣一枝栖。地低粤海山争北，路险长安水不西。莫怨相逢俱老病，古今才命几人齐。
卜算子·雨夜书寄一首::清代：潘飞声::忆共倚纱窗，消受花前语。分得茶瓯剩口脂，一笑心相许。今日掩纱窗，独自听春雨。万劫千生握手难，除是情天住。
春日秦国怀古::唐代：周朴::荒郊一望欲消魂，泾水萦纡傍远村。牛马放多春草尽，原田耕破古碑存。云和积雪苍山晚，烟伴残阳绿树昏。数里黄沙行客路，不堪回首思秦原。
九月五日夜出盘门泊于湖间偶成密会坐上书吴黄尉::宋代：苏舜钦::绀油幕见黄金钩，贝玑磊落澄不流。纷纷媚影动波上，的的远势横沙头。前山渐昏渔唱息，唯有疏苇吟穷秋。予方弭楫对此景，时欲乘兴长夜游。青蛾荡桨忽远至，虽有雅约犹嚬羞。綵舟鲜明四窗辟，兰酎辛滑嘉宾留。歌馀清冽贯众耳，笑动姿采生香㡚。玉盘脍鲈光一色，饤簇殽核随所搜。河斜参倒气逾治，我起饮子子必酬。共知此会不易得，邂逅得此难再求。区区才知自劳役，扰扰尘俗多悲忧。已醉更歌更起舞，明日分散空离愁。
答定上人留楮陂隆福寺寄示二首 其一::明代：刘崧::城郭归来思采苓，又闻飞锡过江亭。水光净想禅心白，山色遥瞻佛顶青。令节题诗蒲截简，清宵煮茗石友瓶。山房幽赏何由共，长恨伤时醉未醒。
临江仙 其三 有赠::当代：陈永正::欲采蘋花三月暮，茫茫一水遥通。溯洄冥想浪千重。却怜今夕，斜月正朦胧。草露漙漙沾素履，远滩唯见青枫。瑶台偃蹇蜃云中。褰裳待往，窥影有蛟龙。
京口再赠陈刚::明代：林光::连朝拿短棹，追送及江天。应世机须活，虚心善更迁。诗成魔尚在，衣敝肘还穿。欲借中冷水，醒君几醉眠。
余杭倦游::宋代：王令::醉倚秋风笑自攻，偶来还去竟何踪。已夫凤鸟今不至，行矣鱣鲸非所容。且把心胸同伏虎，谁知头角是真龙。归乎伊亩殊难得，死尔西山尚有从。
求先人墨迹呈表兄黄季文::宋代：戴复古::我翁本诗仙，游戏沧海上。引手掣鲸鲵，失脚堕尘网。身穷道则腴，年高气弥壮。平生无长物，饮尽千斛酿。传家古锦囊，自作金玉想。篇章久零落，人间眇馀响。搜求二十年，痛泪湿黄壤。君家图书府，墨色照青嶂。我翁有遗迹，数纸古田样。仿佛锺王体，吟句更豪放。把玩竹林间，寒风凛恓惨。昂昂野鹤姿，愧无中散状。儿孤襁褓中，家风随扫荡。于兹见笔法，可想翁无恙。幽居寂寞乡，风月共来往。众丑成独妍，群喑怪孤唱。一生既蹉跎，人琴遂俱丧。托君名不朽，斯文岂天相。旧作忽新传，识者动慨赏。嗟予忝厥嗣，朝夕愧俯仰。敢坠显扬思，幽光发草莽。假此见诸公，丐铭松柏圹。君其启惠心，慰彼九泉望。
勉隐者::宋代：释智圆::潺潺涧中水，不入贪夫耳。茫茫陌上尘，不沾静者身。静者贵寡欲，贪夫常患贫。躁进陷邪佞，洁已废大伦。况当文明时，草泽罗贤人。行道尚中庸，蠖屈宜求伸。
浪淘沙 冬日多雾晨放鸽不飞::当代：蔡淑萍::冷雾恁重重，满眼迷蒙。远山近水厚帷封。楼上灯昏昏欲睡，浑沌寰中。非不忆云踪，何处高风？流光应惜太匆匆！地迥天宽临旭照，待舞从容。
徵招 前题 慈航车，谱石帚::清代：姚华::墙花结子春无主，时来背人偷堕。弃掷委尘埃，忍罗衣初涴，车声门巷过。便相属、欲言无那。是怨教埋，是羞教掩，是愁教破。十丈软红深，教情海、波翻意城沙堁。尽度孽缘，无数毡包席裹。叩青冥孰可。只生死与人偏左。愿仙箓、各牒鸳鸯，掌上擎珠颗。
峭茜居::清代：弘历::雨后晴和碧藓滋，破颜桃朵笑嵚嵜。今年二月停行跸，欲阅园庭春所宜。
养蚕::宋代：宋沆::男必耕耘女必蚕，古人尚尔我何贪。浴沂时候成春服，歌咏来归道味甘。
教授以忆梅韵赋雪诗蕃同之五首 其三::宋代：赵蕃::俸薄愁斯立，镵长困拾遗。经营将有赋，零落不成思。冻结须频折，烟凝袂半缁。阳春竟何在，卒岁以为期。
春雨::宋代：陈与义::花尽春犹冷，羁心只自惊。孤莺啼永昼，细雨湿高城。扰扰成何事，悠悠送此生。蛛丝闪夕霁，随处有诗情。
赠黄县尉二首::宋代：项安世::震泽逢君意便倾，湘江见我眼中明。锁闱地榻谈风雨，放流双舟话晚晴。南岳歌行云里和，西亭今古夜深评。无端吹落红尘脚，寸步相疏一万程。
闰正月三日偶书二首::宋代：李覯::一步寒郊一惨眉，望春春色苦来迟。东君未必私桃李，只恐梅花谢有时。
游石湖::宋代：周南::晓日曈曨水雾开，自吹清管过湖来。阖闾城下青青草，又染裙腰上舞台。
阁上坐雨望敬亭::清代：王士祜::楼外青山碧四围，荡胸云气欲沾衣。愁中碧草侵阶长，望里春禽接翅归。闲倚枯藤清兴极，漫倾浊酒赏心违。苍松翠筱空如画，怊怅烟岚屐齿稀。
勉儿一夔北上二首 其二::明代：庞嵩::送尔今出门，行行守清素。举足不违亲，便是趋庭度。
次程右史韵送僧南游问果佛日::宋代：史尧弼::问讯风颠妙喜师，天真海北看孤飞。如何指是无还地，却作梅州万里归。
与果上人殁时题此诀别，兼简二林僧社::唐代：白居易::本结菩提香火社，为嫌烦恼电泡身。不须惆怅从师去，先请西方作主人。
庭桂::明代：张元凯::室如悬磬酒如泉，独酌悠然桂树边。重惜金茎不承露，也教离立草堂前。
大姑庙::明代：胡奎::大姑庙前江树青，老鱼吹浪水云腥。神鸦啄食不飞去，过客赛神姑有灵。
枯松::宋代：白玉蟾::霜鳞雪爪一枯松，恍似湖心见白龙。想得吕仙曾点化，拿云攫雾欲腾空。
白浦悼章 其二::明代：林俊::烛前老泪落班班，太息吾流竟此还。正气直抛存殁外，要官时置有无间。辑来谏草堪垂世，堆到遗书莫买山。寄取诸孤勤护植，德门天道是循环。
悲秋::宋代：陆游::烟草凄迷八月秋，荒村络纬戒衣裘。道人大欠修行力，平地闲生尔许愁。
登齐云楼::宋代：孔平仲::登彼齐云楼，下视江州城。城前俯大江，流水与天平。人烟疏复密，渔舟纵复横。其下各有人，人各有所营。意气充宇宙，机巧斗生狞。蠢然大块中，何异蚁虱蝇。天地一何广，人物一何微。蛮氏与触氏，纷争谁是非。就令有所得，究竟欲何为。所以达观人，事事弃置之。登彼齐云楼，览世良可悲。不如饮美酒，浩歌醉言归。
赋小松树::元代：刘诜::何时始移根，今日已映坐。沐露欲五寸，出草先几个。林深带宿润，湑湑垂白唾。欣然千丈意，郁勃不可挫。我无定居地，此计恐成蹉。他年欲待阴，日月当已过。桑麻要生养，文字迫寒饿。柳传未可学，泛书真足课。如何抱空疏，矧复习痴惰。嗜饮此山水，五岁饱高卧。君看重来时，风雨夜相和。
初至都诗::南北朝：谢灵运::卧病云高心，爱闲宜静处。寝憩托林石，巢穴顺寒暑。
题子敬范新妇唐摹帖三首 其二::宋代：米芾::云物龙蛇惨动纸，父子王家真济美。庾翼小儿宁近似，沧溟浩对蹄涔水。腾蛇无足蜈多趾，以假移真信用智。龟澼虽多手屡洗，卷不生毛谁似米。
南山老松::宋代：郑思肖::凌空独立挺精神，节操森森骨不尘。半夜波涛惊鹤梦，几番风雨护龙身。心贞宁受岁寒变，气老常涵古意新。终见取为梁栋去，紫烟空锁碧磷𥒘。
与王弱翁游龙门::宋代：范纯仁::谁知造化擘巍峨，千古伊流向此过。四面寒松拥香刹，两崖苍石束寒波。身閒愈觉良朋贵，诗拙翻羞好景多。宜向诸方纵萧散，明朝望洛下长坡。
吴松江长桥::元代：陈孚::松江波万顷，桥倚碧云端。白鸟穿屏小，青天落镜寒。夕阳明佛塔，秋色老渔竿。无限凭阑意，何时此挂冠。
春日::宋代：陆游::巷口东风吹酒旗，老人也惜早春时。雨来三日泥没踝，过尽梅花浑不知。
游仙词三十三首::宋代：王镃::龙脑包薰满洞香，韩湘酒熟在瑶缸。几番醉怕春云暖，闲却鲛绡紫石窗。
高阳台 江亭感旧::清代：杨芳灿::山色零青，土花剩碧，苍凉亭榭重过。泥雪行踪，能禁几度销磨。梨魂絮影迷离极，认前尘、比梦还讹。绕回廊，断尽柔肠，燕子只么。青衫我自伤憔悴，怪红羞粉涩，一样蹉跎。风飏残花，无端吹荡帘波。西陵翠烛知何处，渺天涯、斜照关河。恨无情，春水林塘，弄影罗罗。
海音诗::清代：刘家谋::火树千丛映绛霄，年年菜市闹花朝。路旁掩泣谁家子，失却鬟边翠玉翘。
依韵和张姑夫主簿::宋代：晁说之::即今时节总堪悲，寒食仍多雨意垂。几处垅头飘断纸，谁家碑额仆盘螭。江湖鱼糁聊为客，儿女米团难疗饥。即见胡尘都扫尽，张公诗思更温其。
许师正秀才游燕中得膏面碧云油见示因作二绝句 其二::宋代：刘一止::驿骑奁封入禁门，六宫匀面失妆痕。应嗤万里通西域，只得连山苜蓿根。
菊花开送徐灵渊::宋代：叶适::白头几度逢重九，方是今年种菊花。衰病自怜何处看，馨香聊向小园夸。讨论摇落生光怪，暖势风霜与丽华。正好行吟君已去，别移秋色付谁家。
送穆常州擢大名::明代：张元凯::论道须公等，为邦鲜匹俦。寇无容再借，棠已任长留。绣斧花间驿，霓旌水上洲。下车三辅地，侠烈几人收。
题漪园::清代：弘历::峰分南屏峰，水占西湖水。竹阁与柏堂，或自苏诗拟。明圣景无边，左右逢源取。维舟一朅览，位置殊清美。两字题漪园，记予初到此。
赠顾杭州贞叔::明代：王稚登::才高谁识顾君平，身着青袍世所轻。杨柳不曾湖上看，芙蓉元在幕中生。马头云断家山色，官舍潮连夜雨声。流水白云心尽折，丈夫辛苦为微名。
再和湖上晚归 其一::宋代：释道潜::漾舟归路兴何赊，水树低凉一道斜。菱蔓蒹葭都卷尽，芙蓉炯炯独开花。
奉酬张超然处士 其六::明代：屈大均::白日无馀事，鸣琴在石床。神明归大易，梦寐得羲皇。身为诸华守，书因一老藏。君能相羽翼，斯道有辉光。
题旌功庙 其三::明代：史鉴::二圣弘兴继，纶音贲贶同。易名维一惠，赐庙录元功。精爽风云接，恩光雨露浓。公神如不死，感荷九原中。
送中书潘舍人省上二首::宋代：苏籀::亟纾多难一群心，惕厉咨嗟憯测深。汉制春温劝敦本，周家夙戒岂无箴。该淹伯始万端理，烦悉姬公五诰寻。愈近清光缀经席，皇风如玉亦如金。
蝶恋花（临安道中赋梅）::宋代：赵师侠::剪水凌虚飞雪片。认得清香，雪树深深见。传粉凝酥明玉艳。含章檐下春风面。照影溪桥情不浅。羌管声中，叠恨传幽怨。陇首人归芳信断。万重云水江南远。
琴操·残形操::宋代：曹勋::狸之文兮，蔚乎其成章。身之孔昭兮，而其智之不扬。维元首之昧昧兮，而股肱孰为其良。吁嗟乎，狸之祥兮。非吾之伤兮，其谁为伤。
弄玉::唐代：蜀宫群仙::采凤飞来到禁闱，便随王母驻瑶池。如今记得秦楼上，偷见萧郎恼妾时。
过亡友韩伯举拊缶亭故址抚今追昔得诗六章敢曰招魂亦以当泣 其二::明代：张萱::篱花元的的，径草尚毵毵。声吞柏舟妇，血溅影堂龛。往事谁能问，交情今始谙。千秋还独擅，何必重生男。
黄田道中 其二::清代：王允皙::险中谁着架山楼，地望参差岂自由？涧底长松无一语，茆檐倾水与梳头。
老屋::宋代：舒岳祥::雨涴壁泥行蜥蜴，风吟窗纸落蠨蛸。空斋惟有书千卷，夜夜青灯共寂寥。
同慕堂笥河鱼门伯思饭裕轩野圃兼呈南厓 其三::清代：翁方刚::七人来者六，一岁至甫再。虽抱促膝怀，屡以溽雨碍。桥南官河浚，近渐柴门对。万泉之上游，诸峰受以黛。鳞鳞风漪来，动荡日光碎。空际飞鸟影，落我衣襟内。小坐沙石旁，忽听村犬吠。始知园庐近，复资蔬亩溉。半日问水源，不独观撷菜。
三元塔宝顶铭::明代：林熙春::凤城之东，吉水一泓。两山对峙，万派朝宗。左昂右逊，华表偏隆。时维万历，群议攸同。乙巳建塔，丁未竣工。抱乾负巽，一柱凌空。路从内转，不觉身崇。牗窥星汉，檐散氛风。天地为小，云阶可通。影摇金刹，柱砥潮中。法轮永固，灏气斯钟。贤才辈出，国泰民丰。
十月二十四日过弟观寓所出莱菔相款::宋代：陈著::趁溪茅舍竹篱阴，石径如蛇屈曲深。吏卒不行烟冷处，弟兄聊说岁寒心。床头无酒可归算，窗外有鸡留伴吟。过午忽修莱菔茶，悠长滋味在山林。
马平谒柳侯庙::元代：陈孚::词华一代日星尊，茶臼村童俨尚存。山左竟令驱厉鬼，庭中已悔乞天孙。善和里隔生前泪，文惠祠封死后魂。欲奠荔蕉不知处，满池榕叶拥朱门。
蛾眉 其八十::清代：吴妍因::登徒无赖兴偏豪，更欲西尝卓氏醪。莫道高唐云雨锁，巫峰曾不限飞猱。
少虚赵丈见过二首 其二::明代：于慎行::经春犹卧病，长日掩衡门。岂谓山阴棹，能寻谷口村。世情双白眼，生事一青尊。不浅忘年契，千秋事可论。
赋介轩半村新居::宋代：周耕云::近谋吟屋傍浔溪，雁荡山深云未归。怕恼春光花种少，爱延月色竹栽稀。宝藏书册教儿读，土视功名与世违。不是诗人相过处，昼长应是掩柴扉。
夜六首 其一::当代：崔荣江::一溪明月正寒微，客念家山趁夜归。半掩柴扉犹烛火，人于砧上捣尘衣。
春兴 其五::明代：徐渭::七旬过二是今年，垂老无孙守墓田。半亩稻秧空饿鹿，两株松树罢啼鹃。悲来辛巳初生日，哭向清明细雨天。忽撚柳枝翻一笑，笑侬元是老婆禅。
题丰内翰爱凫楼::明代：边贡::春凫呼其侣，拍拍戏芳渚。一凫忽惊人，群凫共高举。回翔集城下，点点散如雨。爱凫古人今几秋，夕阳江上空高楼。冯阑独送千里目，平沙莽莽寒烟绿。
新春雪中试笔::明代：谢复::漠漠随风转，飘飘着地轻。喜从残腊至，愁向早春生。梅冷添新白，山寒失旧青。农家占岁事，日日试阴晴。
自胥江上峡至韶阳作 其十四::明代：屈大均::轩辕上天日，帝子亦成仙。吹笛知何去，遗音空暮烟。君臣双绝峡，兄弟两飞泉。终古馀汤沐，禺阳苍翠边。
樊淑鲁以九日灯下作见示次答 其一::明代：孙传庭::冷署栖迟意不违，更逢佳节与诗宜。斗星错落惊新赋，风雨萧疏忆故篱。吟罢襟怀还自放，狂来鬓发岂羞吹。登高有约成虚负，独傍孤灯却语谁。
鲍待用 其四::宋代：林亦之::读尽东床一卷书，不妨踪迹向来疏。剑津红帐为门户，想得多多送葬车。
和陶杂诗十一首::宋代：苏轼::真人有妙观，俗子多妄量。区区劝粒食，此岂知子房。我非徒跣相，终老怀未央。兔死缚淮阴，狗功指平阳。哀哉亦何羞，世路皆羊肠。
调笑令::近代：徐震堮::芳讯。芳讯。盼断杏梁双影。三春憔悴罗衣。斜日无人絮飞。飞絮。飞絮。家在东风来处。
隔浦莲 次周清真韵::清代：吴湖帆::银塘风舞凤葆。绿盖藏幽窈。软语融融伴，金沙约，双栖鸟。生怕萦蔓草。红深闹。画舸浮萍沼。水乡小。文鸯寄处，芳尊花底倾倒。青房并蒂，醉梦碧纱笼晓。隔浦迢迢恨未到。魂觉。离情愁向谁表。
瓶梅::宋代：张道洽::春在胆瓶閒，朝看复暮看。小屏遮护著，不怕玉肌寒。
守滁阳深秋忆登郡城望琅琊::唐代：李绅::山城小阁临青嶂，红树莲宫接薜萝。斜日半岩开古殿，野烟浮水掩轻波。菊迎秋节西风急，雁引砧声北思多。深夜独吟还不寐，坐看凝露满庭莎。
南城门外书所见二首 其一::元代：刘鹗::青松夹前道，白杨荫崇垣。鲜鲜石麒麟，不知谁家坟？有客行且歌，歌罢向我言。为言坟中人，生时乘华轩。粉黛左右侍，车马前后奔。乘时不饮酒，今日空成尘。
赠答新草 其九 和马斗全兄::当代：何永沂::君诗嬉骂格堪传，共我红旗五十年。他时再会双同客，不在吟边在酒边。
和刘珵西湖十洲·芙蓉洲::宋代：舒坦::照水枝枝蜀锦囊，年年泽国为谁芳。朱颜自得西风意，不管清秋昨夜霜。
新城塔山对雨二首二::宋代：晁补之::竹枝草履步苍苔，山上孤亭四牖开。烟雨蒙蒙溪又急，小篷时转碧滩来。
北湖暮春十首 其四::宋代：周紫芝::长安市里人如海，静寄庵中日似年。梦断午窗花影转，小炉犹有睡时烟。
丙午新正书怀十首::宋代：范成大::穷巷闲门本然，强将爆竹聒阶前。人情旧雨非今雨，老境增年是减年。口不两匙休足縠，身能几屐莫言钱。扫除一室空诸有，庞老家人总解禅。
醉春风 书所见::明代：李昌祺::雅淡嫌华丽。娇容原自媚。如何蓦地忽相逢，记。记。记。眉扫春山，裙拖秋水，柳腰纤细。默逗文园意。锦字凭谁寄。雨云幽会甚时谐，未。未。未。知共何人，翠帏深处，镇偎鸳被。
解连环 用武曾韵送孙恺似还嘉定::清代：沈皞日::桐花丝雨。念相逢又别，羽书三楚。一自我、归卧江南，只灯暗竹窗，梦魂来去。报道鸣珂，渡鸭绿、星飞使部。早回骖凤邸，锦筝红友，月华生处。吟鞭此时见否。正雕阑坠叶，冷凝金虎。忍独自、开了柴门，伴芦雁迎寒，柳蝉辞暑。回首西山，肯记忆、破衫装絮。莫因循、半载为期，禁烟百五。
东津桥看山::清代：陈养元::云多不碍山，云去睹山质。东津县左腋，桥与西津匹。奇峰高入云，变幻状非一。不识面目真，有时露腰膝。好山如好女，防身恐不密。万古抱幽真，蛾眉谁见嫉。中有采芝人，傍崖种丹秫。心与泉石盟，灵妙始挺出。
再挽王长公二十首 其十三::明代：胡应麟::奕叶琼枝照锦袍，何人不羡二王豪。争传一帖辞中令，忽报孤琴逝马曹。大地骅骝纷蹀躞，中天麟凤并游遨。云浆万斛西池上，好忆金华溅露桃。
旅情::唐代：周贺::黄叶下阶频，徐徐起病身。残秋萤出尽，独夜雁来新。别业去千里，旧乡空四邻。孤舟寻几度，又识岳阳人。
诗一首::宋代：林希::山川图写几时休，再过萧山岁已周。客枕梦中南又北，此身大似一虚舟。
青玉案 横塘路::宋代：贺铸::凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。
再叠前韵留别沧洲 其二::清代：陈肇兴::君如苏学士，我比释参寥。旧雨春前树，归心剥后蕉。乾坤双鬓老，湖海一身遥。此去逢河叟，关门学纬萧。
雨淋铃::清代：魏裔鲁::銮舆出狩幔宫围，栈阁铃声夜雨霏。寂寞昭阳谁奏曲，梨园觱篥有张徽。
一夕梦中得绝句觉时惟记后二句最真因润色足::宋代：陈文蔚::岁月苦为身口累，风霜无奈鬓毛侵。中间一呈却奇特，存得当时一片心。
金刚随机无尽颂·净心行善分第二十三::宋代：释印肃::春池夜长萍，浮生岂暂停。解说千古事，到老也无成。
题徐义副使景齐卷 其二::明代：杨士奇::松桧姿容冰雪怀，肯教当路聚狼豺。古人须似赵清献，莫遣高斋过景斋。
赠二守李春江::明代：陈琛::彭蠡春深不可涯，小姑江上立崔嵬。东西贾客倾囊出，祇见渔船载雪归。
初生月::明代：郭之奇::月于江易清，光习与流喜。矧兹混初生，万象莹其始。窈魄散微痕，丹霞摄之起。晢晢众煌星，分辉如其使。苍山亦助情，隐黛环积水。传意睆长干，近远各无滓。轻华到平沙，宛转碧波倚。以风引下上，淼茫从所指。冰魂若有借，微明斯焉瀰。于微探空色，明固不任侈。静夜落诸喧，四虚归一视。樯影次以收，澹澹水天止。
与友人会宿城中::宋代：贾似道::江湖相隔久，不料宿京城。终夜同谈笑，对床如弟兄。湿萤飞复落，残烛灭不明。此去仍多事，重期未必成。
水仙花::清代：陶孚尹::澧兰沅芷若为邻，澹荡疑生罗袜尘。昨夜月明川上立，不知解佩赠何人？
读杜工部集::宋代：杨冠卿::平生忠义不忘君，末路升沈付九原。千古神交真未泯，一时人事可重论。摩挲醉眼朝廷在，消息他乡弟妹存。独阅遗编堪堕泪，秋窗灯火雨昏昏。
平斋有书枉存并视近作次韵奉和::清代：陈宝琛::八表氛祲积不澄，海壖雾雨木生冰。起楼无地规多景，磐石何年颂中兴？谁遣淹留长作客，自怜老秃渐成僧。闻君诗兴犹如旧，能忘宣南盛集灯？
三姝媚 手炉::近代：邓潜::炉烟香袅篆。怪葱纤微寒，小红催唤。巧样铜模，镂花纹盖子，藕穿心眼。著火星星，笼袖处暗藏春满。半晌温存，无意传声，偶敲金钏。炙得鹅笙方便。只银甲先除，自然偎煖。妒煞冬郎，近柔荑宛转，被他摩遍。探到圆螺将活套，新笼茸线。一笑呵来仍冻，吟诗弄管。
杂兴五首 其三::宋代：陆游::家本徙寿春，遭乱建炎初。南来避狂寇，乃复遇强胡。于时髧两髦，几不保头颅。乱定不敢归，三载东阳居。人事固难料，今乃八十馀。努力未死间，读我先人书。
送陆伯生还吴::明代：区大相::才名岁晚尚沉沦，岂谓东归只忆莼。黄阁客来游渐老，青山家在到仍贫。常题柿叶偏随手，新剪荷衣亦称身。若道长安好留客，五湖渔钓是何人。
赠陈仲醇徵君东佘山居诗三十首 其八::明代：董其昌::餐取峰霞坐翠岚，云根劖出小终南。窗悬虚室常生白，帖仿萧斋欲过蓝。山长旧来鸿自一，市喧还笑虎成三。应怜惠子能知我，雅道寥寥有荷担。
晨起送使，病不行，因过王十一馆居二首::唐代：元稹::自笑今朝误夙兴，逢他御史疟相仍。过君未起房门掩，深映寒窗一盏灯。密宇深房小火炉，饭香鱼熟近中厨。野人爱静仍耽寝，自问黄昏肯去无。
咏史乐府十二章·用笔喻::清代：程盛修::用笔在心不在笔，结密矜庄露神骨。司封员外侍书来，片言足使君心一。万几操纵总心生，落笔端人正士形，平原太守颜真卿。
蝶恋花　三蠹庵赏鸾枝花::近代：寇梦碧::清冷乡中春绚烂。人瘦花腴，愁与欢相半。记向女床山上见，梦痕犹带娇红浅。命酒寻芳浑意懒。独抱秋心，怕识东风面。不恨飘零芳事暂，多情却恨春归晚。
怀李商叟 其二::宋代：赵蕃::好在半村宅，竹添桐长枝。空馀相忆梦，不见寄来诗。苦节君耆旧，卑官我判司。因来贵溪水，一为洗尘缁。
寄喻祁阳子乾 其一::明代：庄昶::十丈青霓落语溪，茅茨移采午天低。焚香闭阁君侯梦，千里烟霞路更西。
送楼伴张吏部还朝一首::宋代：刘一止::中台缥缈神仙居，退朝往往联飙舆。追随五城十二楼，鞭鸾笞凤相嬉娱。一一气貌清而腴，下哂山泽皆臞儒。虚堂夜直冷不寐，博极天上人间书。去取小雅大雅诗，赓续二典窜禹谟。尘凡岂得追步趋，梦境欲到犹趑趄。望郎何事飞轺车，东浮江淮绝句吴。天令贱子得所图，邂逅实始迎郊墟。公不鄙我置坐隅，假以色笑安且舒。乃知仙风自恢廓，不邀我敬怜其愚。从容自喜吐杰句，屏息侧听仍嗟吁。朱弦疏越清庙奏，一唱三叹音有馀。何刘沈谢气力短，郊岛辈行不足奴。惟公妙年擅场屋，一日声价腾八区。诸公贵人交荐达，帝以见晚惊严徐。要津已复更步武，簪笔会直承明庐。颇闻细书问良苦，便觉风信催旋舻。公归傥辨报明主，物色士类供时须。班公驺仆我不如，山林钟鼎端异途。何王之门曳长裾，半生鼓瑟从吹竽。逝将争席朋樵渔，正恐不免饥见驱。间关老矣尚耿耿，所觊肝胆从公输。他时门下有此客，中夜弹剑非无鱼。
示松儿::清代：郑用锡::男儿贵自立，弧矢昔所悬。相期在千古，不让今人前。我年三十六，一第幸登天。蹉跎犹自悔，兀兀嗟穷年。穷通虽有命，尔志当益坚。譬如登华岱，奋迹陟其巅。且披邺侯架，更著祖生鞭。光阴如过隙，转瞬难久延。桑榆收已晚，时逾境亦迁。门闾吾望子，勿复废钻研！
斋夕尚矩编修出金橘菖蒲煎饷客叠前岁韵二首 其一::明代：李东阳::摇落江南几树香，由来北客未频尝。栽成雨足新苔径，摘罢风低旧草堂。朝省故人春共赏，江湖幽梦夜难忘。枯肠坐觉清如水，不待铜瓶系井床。
题邱大达甫鸳鸯湖草堂 其二::清代：林朝崧::错误岩楼数十家，锄云伴汝种桃花。我行误入仙源路，鸡犬声中日未斜。
答任检法::宋代：孙应时::壮意当年隘九州，天涯今日倦孤游。空江水落鱼龙夜，故国云深鸿雁秋。惜把山川对幽独，暂须谈笑作风流。知心欢绝任夫子，肯和把歌为解愁。
八月十五夜玩月 其二::明代：王邦畿::当头明月任人看，此夜嫦娥也不寒。宝塔佛空金世界，霓裳人倚玉栏杆。山河有影归魂魄，冰雪成灵入肺肝。万里管弦专一夕，鸣鸡三叠未曾阑。
消寒九集陶社诗人合庆八百岁公宴纪事十四首 其十四::清代：祝廷华::南郭一隅地，济济聚德星。山环与水抱，钟毓实秀灵。庭除生紫芝，丘园长丹蓂。回首数年前，瑞应呈閒庭。事事足欢喜，朝朝斟醁醽。迩更得佳信，曹顾生宁馨。江上诗盈尺，觞咏曾未停。捧斝祝诸公，遐寿逾千龄。
寄莫参政时在宝陆破贼::明代：王称::九月西风太白高，笑麾白羽气偏豪。明朝扫振辕门捷，准拟卢江倒浊醪。
病起听雨拈得声字 其一::清代：李振钧::愁未能祛病易生，情丝偏与雨丝萦。冥濛听到回栏外，可是花铃窸窣声。
临江陆行十绝 其五::明代：张弼::丛竹秧松杂作篱，曲檐斜枕午炊藜。忙煎茶乳供官客，知是前村老铺司。
昭江夜行作::明代：屈大均::江天寒色惨，初月不成黄。未夕已生雾，将春始有霜。无能酬父老，不敢忆家乡。终岁劳军事，徒令白发长。
晨起::宋代：陆游::终夜厌姑恶，经春无秭归。溪云生惨惨，林日澹晖晖。物外孤懹胜，人间百虑非。邻翁剡中去，为我买渔衣。
河口镇阻风::明代：邓云霄::狎鸥同水宿，晚棹泊枫林。鹢首冲涛急，樯边落叶深。行藏难自料，倚伏固相寻。一雁临流意，方知不竞心。
利国驿道中大风::明代：饶与龄::初涉彭城道，清明景色芳。梨花白灿灿，柳叶绿行行。远岫云中见，孤村埃外藏。春风亦不恶，暂释利名缰。
赠头陀僧::唐代：张乔::自说年深别石桥，遍游灵迹熟南朝。已知世路皆虚幻，不觉空门是寂寥。沧海附船浮浪久，碧山寻塔上云遥。如今竹院藏衰老，一点寒灯弟子烧。
题周秀才此山堂 其一::元代：赵孟頫::青青云外山，烱烱松下石。顾此山中人，风神照松色。
杂句 其二::唐代：庞蕴::外无他兮内无自，不动干戈契佛智。通达佛道行非道，不舍凡夫有为事。有为名相尽空华，无名无相出生死。
满庭芳 九日::元代：丘处机::寒雁声回，园林色变，暮秋别是风光。练波横地，锦树映天长。过雨云山磊落，迎霜茂、金菊芬芳。佳辰会，千门万户，欢笑庆重阳。嘉祥。谁得遇，吾门四友，极味先尝。乃频沾清露，时倒霞浆。饮罢醍醐灌顶，归来后、月满虚堂。无愁思，陶陶快乐，酩酊入仙乡。
送唐娄江赴召二首 其一::明代：王慎中::帝心嘉劳来，户口不虚增。负扆方思治，玺书遂见徵。简求青琐入，意气皂囊胜。莫倚鸾凰志，今当作鸷鹰。
奉和萧重梅先生::近代：吴未淳::投老元龙卧一廔，却闻豪气未曾休。春花秋月恣吟赏，雪岭烟江怀壮游。不为俗情添白发，每逢佳士赐青眸。瓣香若许承诗教，多乞辛勤举话头。
蒋虞部招集分署二首 其一::明代：卢龙云::舟中逃暑懒逢迎，长日科头谢友生。何事仙郎解相识，临流觞咏转多情。
春晚::宋代：范成大::荒园萧瑟懒追随，舞燕啼莺各自私。窗下日长多得睡，尊前花老不供诗。吾衰久矣双蓬鬓，归去来兮一钓丝。想见篱东春涨动，小舟无伴柳丝垂。
思故人::唐代：罗隐::故人不可见，聊复拂鸣琴。鹊绕风枝急，萤藏露草深。平生四方志，此夜五湖心。惆怅友朋尽，洋洋漫好音。
清平乐::清代：沈允慎::玉帘捲了。楼外闲云绕。独立苍茫人影悄。减却吟情多少。秋风冷遍天涯。疏花还为谁开。雁字几行隔浦，怪他不带书来。
用陆元觐韵::宋代：李弥逊::自笑愚翁老一溪，鬓丝庭草共萋萋。愁边日永人思睡，花上春浓莺乱啼。十事未陈身已远，三钟无补首空低。年来灰冷人间念，惟有藓心日日西。
送张签判游开先::宋代：释真净::步入青松裹，迢迢一径通。渐分华藏界，深隐法王官。道与神仙别，人非世俗同。欲知西祖意，庭柏老春风。
三月三日::唐代：白居易::画堂三月初三日，絮扑窗纱燕拂檐。莲子数杯尝冷酒，柘枝一曲试春衫。阶临池面胜看镜，户映花丛当下帘。指点楼南玩新月，玉钩素手两纤纤。
偈颂二十九首 其二十六::宋代：释清了::世尊有密语，古渡春残。迦叶不覆藏，落花流水。见闻觉知绝，四维上下通。玉凤舞中霄，金轮舒半夜。
次天觉韵二首 其二::宋代：释德洪::百千万亿恒沙佛，正眼观来总是空。纵有毗耶方丈子，为渠权置睫眉中。
由芜湖入新安道上四首::明代：袁中道::长途一缕蚀山腰，麕至时逢伐木樵。地僻乍存三两户，溪多何止百千桥。小园处处花相接，远望重重雪未消。半壁已惊千丈落，登峰犹自路迢迢。¤
画竹七首 其一::元代：吴镇::解箨初闻粉节香，拂云又见影苍苍。凤凰不至伶伦老，无奈荆榛特地长。
苔歌::唐代：顾云::槛前溪夺秋空色，百丈潭心数砂砾。松筠条条长碧苔，苔色碧于溪水碧。波回梳开孔雀尾，根细贴著盘陀石。拨浪轻拈出少时，一髻浓烟三四尺。山光日华乱相射，静缕蓝鬐匀襞积。试把临流抖擞看，琉璃珠子泪双滴。如看玉女洗头处，解破云鬟收未得。即是仙宫欲制六铢衣，染丝未倩鲛人织。采之不敢盈筐箧，苦怕龙神河伯惜。琼苏玉盐烂漫煮，咽入丹田续灵液。会待功成插翅飞，蓬莱顶上寻仙客。
入梅::宋代：周南::地湿衣生醭，天凉葛未裁。暴暄偏坏药，微洒似成梅。苦笋相将尽，良朋久不来。若无书作伴，那得好怀开。
无题六首 其二::清代：王希玉::颇闻邱陇上牛羊，绝代佳人此閟藏。几族野花惊冷艳，一枝病叶怯新霜。梦魂厮守徒虚语，生死相忘况异乡。料得泉台较安稳，东风无限拥牙章。
早秋湖上::宋代：顾逢::藕花香里去，独步自寻诗。秋意在何处，夕阳将下时。鸟幽忘立久，山好觉行迟。饮兴忽然动，桥边有酒旗。
庸庵同年来游白下用前韵赋赠::近代：陈三立::曳杖经过数岁年，升平扰乱送华颠。种桑莫问山河改，得句还连鼓角传。濡沫余生留我共，控抟奇景倚公先。谢墩灵谷堪笼袖，待散青苍落绮筵。
清明苦雨四首 其三::清代：吴妍因::无价光阴草草过，风凄雨楚奈春何。落花流水前溪杳，点絮淤泥广陌多。白袷断然惟怅卧，绿章翻欲乞晴和。红楼珠箔相望冷，辜负青郊踏踏歌。
句 其一::宋代：陈朝老::姑射楼台簇水仙。
苦雨三首 其一::明代：何吾驺::经年结构荫高槐，一雨清斋化劫灰。欲向鸣蛙留半部，满床诗草送风雷。
还至别业五首 其四::明代：宗臣::驱车出郭门，远望陌与阡。四顾以彷徨，我马忽不前。别家仅俯仰，所历何推迁。高台或为池，崇冈或为田。墟里千百家，萧条无人烟。壮者日以衰，老者长相捐。纷纷少年子，白马鸣华鞭。旦夕成老丑，短褐不被肩。昔者人所钦，今者太可怜。见之感我心，泪下如流泉。
萼岭四望::唐代：皇甫曾::汉家仙仗在咸阳，洛水东流出建章。野老至今犹望幸，离宫秋树独苍苍。
用谈笑青油幕为韵贺吴叔永制机 其二::宋代：李曾伯::勋业登天难，易者付嬉笑。公驾鹍鹏风，来把鲸鳌钓。自比小管乐，致主在周召。此突岂待黔，早晚有明诏。
把手吟::宋代：邵雍::富贵把手，贫贱掣肘。贫贱把手，富贵掣肘。金石之交，死且不朽。市井之交，自难长久。
送杨参议三首 其二 分韵得露字::明代：薛瑄::林木生凉飙，皋兰被清露。念子三川行，正值九秋暮。天空一雁翔，江远孤舟骛。旬宣有佳兴，载咏甘棠句。
春日寄岳州从事李员外二首::唐代：温庭筠::苒弱楼前柳，轻空花外窗。蝶高飞有伴，莺早语无双。剪胜裁春字，开屏见晓江。从来共情战，今日欲归降。从小识宾卿，恩深若弟兄。相逢在何日，此别不胜情。红粉座中客，彩斿江上城。尚平婚嫁累，无路逐双旌。
约公择饮是日大风::宋代：苏轼::先生生长匡庐山，山中读书三十年。旧闻饮水师颜渊，不知治剧乃所便。偷儿夜探赤白丸，奋髯忽逢朱子元。半年群盗诛七百，谁信家书藏九千。春风无事秋月闲，红妆执乐豪且妍。紫衫玉带两部全，琵琶一抹四十弦，客来留饮不计钱。齐人爱公如子产，儿啼卧路呼不还，我惭山郡空留连。牙兵部吏笑我寒，邀公饮酒公无难。约束官奴买花钿，薰衣理鬓夜不眠。晓来颠风尘暗天，我思其由岂坐悭。作诗愧谢公笑欢，归来瑟缩愈不安。要当啖公八百里，豪气一洗儒生酸。
寿干密转 其二::明代：释今无::钓艇曾经活万鱼，七金山上一书除。不是乘云与乘鹤，莲花台上作君居。
减字木兰花 洪光寺柏径::清代：沈岸登::峰盘十八。翠盖阴连苔磴滑。人影西东。杖底香云木末钟。绣幢斜矗。初日高林红未足。倚定层栏。圆殿无尘佛火寒。
车中作::宋代：陆游::雨过未生尘，寒轻不著人。断云飞苑路，高柳暗天津。憔悴非平日，呻吟又一春。丝毫宁有补，空负耦耕身。
谒金门::宋代：李流谦::山数尺。江草江波同碧。晚雨吹风才数滴。行人心更急。漠漠疏烟如织。遮断客愁不得。肠断故园无信息。灯花闲手剔。
宿曹溪禅林::明代：郭棐::曹溪溪水发天馨，偶向溪头一濯缨。宝树春来争荏苒，绀流东去总清泠。千山霁后舒玄览，五叶从前演法乘。欲见本来真面目，焚香中夜读坛经。
雪中看山二仲呈诗一章后来似亦粗能者喜而有作::明代：袁宏道::一生痴计是云烟，五字吟成雪满颠。老我已非前赤壁，稚儿所得小斜川。
又和令公新开龙泉晋水二池::唐代：白居易::旧有潢污泊，今为白水塘。笙歌闻四面，楼阁在中央。春变烟波色，晴添树木光。龙泉信为美，莫忘午桥庄。
高阳乐人歌::隋代：佚名::可怜白鼻騧，相将入酒家。无钱但共饮，画地作交赊。
黄左丞席上作::宋代：释仲殊::瑞麟香暖玉芙蓉，画蜡凝辉到晓红。数点漏移衙仗北，一番雨滴甲楼东。梦游黄阙鸾巢外，身卧彤帏虎帐中。报道谯门初日上，起来帘幕杏花风。
离郡五绝::宋代：刘克庄::赫赫戎衣定，区区扣马非。如何孤竹子，嫌粟不嫌薇。
修西方十二时 其十二::唐代：道镜　善导::鸡鸣丑，壮盛俄然即衰朽。忙忙刹海更无亲，唯有弥陀独招手。
珊瑚笔格::宋代：钱惟演::蕴粹沧波远，搜奇铁网劳。柔条钻火树，丽景夺星旄。丛倚栖油几，枝疏荐兔毫。宝跗光互映，翠匣价相高。鉤谩标祥谍，人须咏楚骚。休将铁如意，碎击为争豪。
少年游 柬友::清代：曹尔堪::故园春到弄芳菲，人静落红稀。柳岸渔汀，风来水面，鸂鶒一双飞。泖东丙舍宵闻鹤，潇洒芰荷衣。鲈脍烘盐，莼羹杂豉，何负季鹰归。
诉衷情令::元代：丘处机::纷纷霜叶乱飘扬。时令过重阳。黄花烂漫依槛，犹自吐清香。秋渐老，夜弥长。道情昌。云庵入定，法界游仙，不动凄凉。
望尘::明代：郭之奇::倚日初能紫陌驰，因风转欲碧空吹。分明入眼惊相向，身近其中却不知。
高宗祀大礼鼓吹歌曲五首 其三 十二时::宋代：佚名::日将旦、阴曀潜消。天宇扇祥飙。边陲静谧，夜熄鸣刁。文教普旁昭。兴太学、多士舒翘。奉宗祧。新庙榜宸毫。配侑享于郊。慈宁万寿，四海仰东朝。男女正，中壶至桃夭。年屡稔，漕舟衔尾夥，高廪接楹饶。庙堂自有、擎天一柱，功比汉庭萧。多少群工同德，俊乂旁招。吉祥诸福集，燮理四时调。三年郊见，六变奏咸韶。望云霄。降福与唐尧。
后圃::宋代：赵汝燧::浇花惟要早，芟草不知名。新竹生来巧，南墙补数茎。
再次赠张学录韵十诗::宋代：陈造::拥衾哦子诗，清梦即淮左。莫年书藏山，舍子谁印可。
秋蚊::宋代：张耒::江城落木已穷秋，病客初寒欲袭裘。暗室飞蛟犹扑面，不知天上火西流。
二十九日戎服按军城外向仪曹亦至戏赠一首::宋代：韩驹::旌旗杂沓铙鼓鸣，使君小队来郊坰。旧时视草判花手，今学操剑驱民丁。逆胡未灭壮士耻，子虽年少有典型。短衣匹马肯从我，与子北涉单于庭。
夏日读书::清代：胤禛::夏日书斋静，荷风拂槛来。芬芳盈几席，翠帙带香开。
暮山行::当代：陈振家::山腰野寺没斜晖，留听松声立翠微。荒径缘溪银鹭起，遥看农妇荷锄归。
清平乐::宋代：晁端礼::深沈玉宇。枕簟清无暑。睡起花阴初转午。一霎飞云过雨。雨余隐隐残雷。夕阳却照庭槐。莫把绣帘垂下，妨它双燕归来。
书汤兄诗卷后并呈丹阳大夫三首::宋代：刘宰::明月韬光甓社湖，发挥千载赖耆儒。清江曲就无人识，来往横塘一鄙夫。
宋传道挽词二首 其二::宋代：韩元吉::留落东州彦，相期幸卜邻。筒诗馀唱永，樽酒记情亲。旧国归无日，诸乡见有人。佳城千载恨，雪涕楚江滨。
又次韵五首::宋代：张嵲::离尤南来本无因，阴隲忠嘉自有神。敌国犹强谗间露，君王宵旰忆良臣。
雪中西泠与明宗话别::明代：雪浪法师::一经谈北坞，片语别西泠。香刹朝朝共，云山处处登。笠分千树雪，船刺半湖冰。会尽庭前话，今然不夜灯。
予三十年前曾寄学乐昌后以道远之故得公牒移复本邑兹因川行道出前地感而有作二首 其一::明代：苏葵::三十年前鼓箧游，石龟祠下惯夷犹。重来季子未金印，前度刘郎空白头。往事与风同过树，故人随柳半凋秋。行经要遣闲愁绪，暂代前闻作醉侯。
上谹父郎中二首::宋代：王洋::堂前双石瞻金印，砌下孤峰记好诗。春入瓮醅夸麹蘖，雪浮盏面压枪旗。
景德祀九宫贵神三首 其二 奠玉币、酌献用《嘉安》。::宋代：郊庙朝会歌辞::灵禋既肃，明神既秩。在国之东，协日之吉。升歌有仪，六变中律。怀和万灵，降兹阴骘。
癸酉九秋下浣菊宴赠诗十四首 其二 赠刘局长汉桢::清代：祝廷华::武略兼文艺，公馀夜赋诗。淩云才倜傥，垂露笔权奇。信有同仇志，能书绝妙辞。大人占虎变，会看遇明时。
九日还远::清代：葛宜::此日金陵客，登高何处台。江寒鸿雁下，霜老菊花开。书札人千里，风尘酒一杯。莫因青草歇，不遣马蹄回。
解语花 题陈相之先生近湖山馆小照::清代：沈善宝::一蒿绿水，四面青山，山水皆韶秀。东风晴昼。苏堤外、十里平湖春透。小桃细柳。看西子、芳容依旧。棹烟波、合有高人，艳福频消受。苏白风流谁复。有参军此日，经纶抱负。平原特绣。管湖山、预兆他年太守。词传红藕。夸胜迹、应多吟友。和阳春、尽倚新声，按拍惭予后。
秋日::清代：那逊兰保::极目寥天一望收，西风故故动帘钩。白云有意亲书幌，残日无言下画楼。落叶声中怀短鬓，寒鸦点里带清秋。海棠一槛娇无限，似欲邀人为少留。
双树::宋代：刘子翚::猗猗映门树，团团若双盖。微风薄层霄，仿佛斗清籁。逍遥步其下，秀色吾所爱。秋来霜叶红，飘落不相待。
上官仲敏惠书用其挽蓝涧弟韵奉答::元代：蓝仁::城南分手五经秋，肯信才名晚未收。济济青衿歌在泮，萧萧白发倦登楼。山川寥落云千里，骨肉凄凉草一丘。尚忆冷毡倚大树，西风九日旧同游。
过雨市二首::宋代：赵蕃::晴里看山故自佳，雨边益觉兴无涯。我家正在千山底，每一看山还自嗟。
蝶恋花 答芦隐见和，集曹全碑字::清代：胡汉民::大好家居无与主。桃叶桃根，都在人门户。前岁刘郎归复遇。东山雨后西山雨。为甚年时相尔汝。女要使人，各有安心处。旧事分明元不负。等闲忍读离骚赋。
荆园秋感寄怀兵中诸友 其八::近代：李洸::惘惘花前黯不言，豪怀谁解讼烦冤。蓬莱弱水相寻地，姑射仙人欲断魂。但有肝肠堪把赠，祗凭笔札与温存。陆沉岂便蛟龙得，忍向西风独闭门。
送叔延判官::宋代：曾巩::北风吹空雪花冷，平铺云涛冒峰顶。江长水阔飞鸟绝，沙树参差动波影。君子从戎碧油下，绿发青瞳笏袍整。大马高车府中罢，一船沿流背丁丙。鲂鱼胜银尊酒美，物色当前若图屏。危帆健橹醉中去，千里奔过犹一顷。明年随春到京国，红紫烧空折桃杏。献书又谒蓬莱宫，新斸豪曹试锋颖。况遇朝廷方急材，骥騄骙骙足当骋。
宿黄徵君馆::明代：吴与弼::负炎困行迈，息肩称幽怀。嚣尘自兹隔，好景从天来。林静风荏苒，池清月徘徊。细交知己谈，佳兴何悠哉。
洞仙歌 其二 湖船分赋::清代：冒广生::蘋波画桨，荡春魂无定。刬地杨花扑香径。听橹声摇过，斟酌桥西，蓦一阵、飞起鸳鸯红冷。天然图绘好，洛浦明珠，临水芙蕖倍娇靓。软语试商量，得作篙师，便犊鼻从伊都肯。又残照催人乍归船，早眉月弯环，前溪相等。
咏怀 其十::清代：孙元衡::大鹏徙南海，瞬息须往还。惟大乃行速，日月如投环。六月旷程期，何以枋榆间。贤者经世务，养翮辞故山。慷慨以驱驰，仗策叩天关。事一切必万，中路就险艰。善哉于忽操，一鼓再三弹。
孟津岁晚十首::宋代：宋庠::隐轸分河壤，峥嵘念岁华。关云沈鞏树，楼月啸羌笳。要路谁云骋，浮生会有涯。高哉羡门子，横海挹朝霞。
送远尘禅者::宋代：释重顯::衲卷残云，风高绝邻。倚天照雪，堪抗要津。八紘极目兮春山若黛，九野纵步兮汀草如茵。三十四老未轻识，凛然方外奚相亲。
醉歌赠邹孝忠::宋代：敖陶孙::老邹草檄如吹律，能令阴谷回阳春。手提赤心献天了，布衫麻鞋惊市人。戈船上嘘五里雾，诏发内府捐金银。进贤冠者不好武，归来结屋看涛云。却回孤愤与江浪，气压千人万人将。或时饮就夷门屠，亦有挝掺渔阳唱。埋名袖手君得辞，行宫今在江这湄。高帝游魂正思沛，太王有道聊居岐。一杯属君当起无，能令公喜令公怒。捽摩青山斩两虎，搜搅中流鹅鹳语。平生未受哙等伍，图中襃鄂尔如许。六十小劫胡运去，老上单于公手取。
送祖道师赴长江::宋代：王灼::山林与城市，何地非隐沦。子意亦易败，径投寂寞滨。楞严有奥章，诗为识者陈。归思落烟艇，尚及秋风新。
渔村夜归::明代：道原法师::月落蘋汀宿雾凝，小桥霜冷挂渔罾。归来已是三更后，水际人家尚有灯。
十月晦过舍弟庭玉处见诸人棋战方酣顷之复过集者皆散独枰尚在窗户阒然因成三篇呈子常汉臣 其三::宋代：李昭玘::得失信偶尔，好谋徒自穷。前功竟何在，百战漫争雄。昧者甘守拙，高人成悟空。不如来饮酒，听唱小桃红。
与友人过山寺::唐代：戴叔伦::共有春山兴，幽寻此日同。谈诗访灵彻，入社愧陶公。竹暗闲房雨，茶香别院风。谁知尘境外，路与白云通。
从事中郎张彦明为中护军奚世都为汲郡太守客将之官大将军崇贤之德既远而厚下之恩又隆非此::魏晋：陆云::思文有圣，睿哲配天。功济生黎，道合上玄。休命发挥，有集惟贤。哲彼寤宿，澄此在渊。济济我士，实播令闻。王曰钦哉，余嘉乃勋。徽音孔硕，惠尔风云。穆此芳烈，肇扬清芬。肃肃庶僚，祗服宠晖。肇被桃虫，假翼翻飞。出抚邦家，入翔紫微。有命既集，愿言永违。思乐华堂，云构崇基。公王有酒，薄言飨之。景曜徽芒，芳风咏时。宴尔宾傧，具乐于兹。亹亹我王，丰恩允臧。我客戾止，饮酒公堂。自彼下僚，聿来有光。悲矣永言，指途逝将。形违殿闼，景附华房。开国承家，勿用小人。今我圣宰，实蕃斯仁。凌渊龙跃，披林凤振。正直既好，嘉礼式陈。振我远德，归于时民。
望江怨 重九前一日与湘弟同用菊字韵::清代：石洢::东篱菊，酣雨豪风早花簇。寒林秋意秃。预知宣武登临促。黍初熟。莫更问茱萸，恨人肠曲曲。
霰雪和彭经历琦初::元代：刘诜::岁饥瓜地荒，老病卧玄晏。闭门三日雪，飞霰相杂乱。飘空乍鸣屋，穿隙已在案。载涂积愈高，集水凝不泮。山寒消久暄，土润苏亢旱。颇疑湘鲛泣，珠玑夜分散。又如洛仓破，白粲接原岸。柔条压既低，高木擎欲断。体圆工簸弄，地远迷界限。我生事嘲吟，寒饿不可逭。坐悯民瘼深，谁与觅医缓。救荒既不预，应卒自无算。古称兆丰年，至此可三叹！别岁夜卧迟，怯冷朝起晏。黄云低不动，白霰下愈乱。鸣檐锵若佩，积地厚成案。遇坚势屡跃，得煖湿先泮。严冱阻春生，萧条助人旱。纷如撞斗破，疾若抟沙散。朽株发英华，深谷变陵岸。先生懒斫路，门外人迹断。作诗无雕锼，白战安可限。空山斸黄精，微此命难逭。少年喜映书，老大悔儒缓。豪门方饮羔，觞急不可算。安知负薪者，道旁拊膺叹。
闺情诗::南北朝：王筠::月出宵将半，星流晓未央。空闺易成响，虚室自生光。娇羞悦人梦，犹言君在傍。
即席::明代：胡应麟::刺史苏州欲断肠，腰围尺六舞霓裳。若为并作卢家燕，双宿双飞玳瑁梁。
汶上舟行::元代：王冕::贤圣久不作，我行真可怜。望归黄柳外，坐到碧山前。老马知官道，饥鹰集野田。晚风吹急雪，回首一茫然。
曹仁宪谨荣寿::清代：陈玉珂::天生间世一耆儒，夙擅声名冠斗枢。芃黍欣膏霖雨降，甘棠喜见惠风敷。歌传淡北蚕成织，化被瀛东鳄听驱。此日霓裳同庆祝，敢将巴韵厕吹竽。
再用韵五首 其二::明代：郑真::雅志由来丘壑间，逢人谈笑强形颜。江山路远愁千里，河汉云深怅九关。汉署冯唐宁老去，羌村杜甫定生还。故园消息西风暮，望断瀛洲海上山。
草::唐代：张南史::草，草。折宜，看好。满地生，催人老。金殿玉砌，荒城古道。青青千里遥，怅怅三春早。每逢南北离别，乍逐东西倾倒。一身本是山中人，聊与王孙慰怀抱。
诉衷情 舟中寄玉耕女侄::清代：周翼椿::轻寒酿就暮春天。风雨别怀牵。那更双鱼信杳，目断楚江边。情默默，意绵绵。掷金钱。试问归期，是梅花后，柳花前。
次韵司封使君和推官早梅山茶二首::唐代：朱长文::柏叶元同翠，桃颜未比红。留芳占春月，弄蕊耐秋风。自称阶庭玩，休烦帟幕笼。佳篇补韦白，流品重吴中。
竹枝词十二首::明代：王叔承::月出江头半掩门，待郎不至又黄昏。夜深忽听巴渝曲，起剔残灯酒尚温。
送叶履道佥宪广西::明代：王绅::秉笔寓銮坡，相看鬓已皤。神功劳纪述，臬府听挥呵。百粤山川远，三台雨露多。绣衣行部日，桂岭正嵯峨。
和姑苏刘工部昌无题三首 其一::明代：丘吉::落花空怨五更风，江水无情日自东。只解诗中嘲阿软，宁知花里活秦宫。进来荔子枝犹绿，洗去胭脂井尚红。多少风流多少恨，玉笙吹断月明中。
中秋月（一作廖凝诗）::唐代：李洞::九十日秋色，今秋已半分。孤光吞列宿，四面绝微云。众木排疏影，寒流叠细纹。遥遥望丹桂，心绪更纷纷。
再和制帅::宋代：王之望::丘园养浩久怀安，忽侍天威咫尺间。草制方观周诰命，筹边聊重蜀江山。搏风已激三千水，掣电终归十二闲。天遣词人来作牧，勒铭重刻剑门关。
张公洞::明代：阙名::张公婴世网，久抱烟霞致。兹焉远于役，登探始快意。晨邀二三子，振策戒徒隶。搜奇历榛莽，揽胜穷幽邃。言指灵洞游，贾勇各将事。于铄我皇明，奇甸标玉旨。卓彼称先觉，文庄昌其委。后来更数公，济济嗣英轨。寥落百馀年，于今无乃是。尝闻岳降神，申甫同一揆。元运有代谢，考时则可矣。谓予言无徵，请质东坡氏。金鸡第一星，文笔无双士。兹言谁与归，徵应当在此。主人顾予笑，子言良有以。作者非人一，吾生愧衰鄙。置此且勿谈，努力前修企。庶几异代名，或与兹峰比。语毕发长啸，何物终不毁。磨崖各大书，乾坤吾与尔。
减兰·某闺秀秋海棠画帧，纯白索题::近代：梅冷生::灵襟秀气。画里香魂销也未。瘦影西风。花发幽芳认泪红。年华似水。秋以为期秋老矣。赋色商量。只恐相思枉断肠。
再过梁山泊有怀观志能 其二::元代：萨都剌::灯火官船夜睡迟，满湖风露袭人衣。无端惊起沙头雁，明月芦花各自飞。
集句 其二十五::宋代：闻人祥正::翠髻高丛绿鬓虚，娉娉袅袅十三馀。未央宫里三千女，捲上珠帘总不如。
元阳洞::明代：唐顺之::混沌遇倏忽，误被凿一窍。寄语谈玄人，此中可观妙。
种梅::宋代：陈舜俞::始我窥山中，早与梅花期。低回遂四十，种树计已迟。樵夫致远枿，园官送新枝。故土谨包裹，深根屡培滋。连宵霡霂雨，迨此初阳时。绕径一百树，抚视如婴儿。古来横斜影，老去乃崛奇。嗟尔生也晚，笑我行且衰。世人非金石，或作千年资。转眼共零落，较此不更痴。有情且寓赏，勿著喜与悲。青赤粲点白，一笑唱吾诗。百年霜雪过，好者知为谁。
宫鸦::金朝：雷渊::万树琼芳锁汉宫，群鸦容与五云中。曙光先背朝阳日，春信频呼禁籞风。青鬓巧梳欣一色，秀眉学画斗新工。凤楼未讶啼声切，愁满长门信未通。
宜亭 其二::清代：朱仕玠::记厌承明值，来东已六年。英髦时接席，宗室固多贤。水槛朝垂钓，风亭午擘笺。槟榔皆手植，父老重流连。
送唐述之::宋代：魏了翁::快着青冥软玉鞭，稳骑騄耳踏云烟。便持全蜀无双誉，去听宾胪第一传。众所望君皆尔耳，人之好我岂云然。古来名下无虚士，试玩盈科放海篇。
浪淘沙·借问江潮与海水::唐代：白居易::借问江潮与海水，何似君情与妾心？相恨不如潮有信，相思始觉海非深。
中秋卧病呈同社::宋代：范成大::人间佳风月，浩浩满大千。俗子不解爱，我乃知其天。以此有尽姿，翫彼无穷妍。受用能几何？北溟一杯然。天公尚龃龉，不肯畀其全。卧病窘诗料，坐贫羞酒钱。琼楼与金阙，想像屋角边。如闻真率社，胜游若登仙。四者自难并，造物岂我偏。
再次韵酬中孚时新卜筑优游洞中 其三::明代：童冀::诸公衮衮登西掖，有客悠悠卧北窗。当代人才殊不乏，如君国士谅难双。风流江左闻诸谢，耆旧襄阳忆老庞。见说山斋新酿熟，瓦盆能共倒秋缸。
初到鹿门上庄见灯禅师遂同宿爱其体物欲托迹以避世戏作此诗::宋代：释德洪::上庄俯汉江，古木杂桑柘。槐衙阴广陌，麦浪涨平野。连云对囷廪，用谷量牛马。我来二月破，解鞍绿阴下。纵望烟霏中，领略见楯瓦。耆年骨柴崖，迎客意倾写。干戈争夺馀，身在相惊诧。山空啼杜鹃，龛灯自清夜。敛眉问儋州，亟口谈江夏。以余游二公，老大知识寡。暮归逢醉人，往往遭捶骂。鹿门有馀地，贤矧如君者。为连修竹林，规以构茅舍。伏舂旧所能，犁锄当学把。相见水过膝，蓑苙清入画。
九日次寿州::宋代：梅尧臣::昔人把菊望青榼，今我持酒无黄花。自催屋里红鳞脍，不弹墙头白项鸦。寿春城高枕淮水，绿蒲疏疏暮帆起。登临不学孟参军，帽坠山风破一舟。
六月郡庠尊经阁前种竹三得雨书喜示同舍::宋代：黎廷瑞::移种来数日，三沾沛雨恩。雷公念同族，龙伯爱诸孙。鞭活金髯走，梢寒翠鬣翻。拂云吾所望，好为护霜根。
菩萨鬘（秋）::宋代：朱淑真::秋声乍起梧桐落。蛩吟唧唧添萧索。＿枕背灯眠。月和残梦圆。起来钩翠箔。何处寒砧作。独倚小阑干。逼人风露寒。
都门秋思 其一::清代：张维屏::天半清霜压怒雕，嵯峨楼观倚丹霄。白河雁去传秋信，紫禁人归赋早朝。梦里蓬蒿蜗舍远，眼中尘土马蹄骄。思乡怀古愁如海，转觉名心似落潮。
感事五首 其一::明代：刘崧::已闻新安破，复道富田围。力抗犹隳逐，全收果是非。主将婴城急，居民在野稀。徒劳淦水上，羽檄夜频飞。
晚过五门::宋代：陆游::五门路，四月乳鸦啼绿树。闲游但喜日初长，薄暑始知春已去。楼头风高舞双旗，画角声中日还暮。马啼特特无断时，老尽行人路如故。
感怀八首 其二::元代：戴良::杪岁属摇落，青蒲忽青青。萌达未几日，大火已南明。天运一如是，废兴安得停。商郊迁夏鼎，殷士祼周京。异方既已没，亳社亦已平。务光真达道，敝屣薄时荣。
洛原西望::唐代：曹邺::筑城畏不坚，城坚心自毁。秦树满平原，秦人不居此。犹为泣路者，无力报天子。
中秋忆家君::当代：程滨::空立趋庭处，月圆人不圆。清光虽满地，独掬又终年。
题梅花幛子::明代：佘五娘::休云绰约赛神仙，梦断罗浮出自然。天上冰霜堪比洁，人间脂粉敢争妍。纱厨淡月横清影，纸帐寒香伴雪眠。九十韶华君莫羡，风光占断百花先。
诗送鳍叟建安理曹::宋代：林希逸::能廉不患不能官，折狱偏劳是建安。一掾虽微关涉大，三司分立应酬难。平反送喜非徒养，叹息求生岂尚宽。积庆如翁须趾美，厚培福本称鹏抟。
示学人三十首 其十五::明代：释函可::花不与蝶期，花发蝶自痴。世不与人期，而人自干之。遇物苟无心，纷然无是非。
送友人游江东::唐代：李端::江上花开尽，南行见杪春。鸟声悲古木，云影入通津。返景斜连草，回潮暗动蘋.谢公今在郡，应喜得诗人。
村夜二篇 其二::唐代：陆龟蒙::世既贱文章，归来事耕稼。伊人著农道，我亦赋田舍。所悲劳者苦，敢用词为诧。祗效刍牧言，谁防轻薄骂。嘻今居宠禄，各自矜雄霸。堂上考华钟，门前伫高驾。纤洪动丝竹，水陆供鲙炙。小雨静楼台，微风动兰麝。吹嘘川可倒，眄睐花争奼。万户膏血穷，一筵歌舞价。安知勤播植，卒岁无闲暇。种以春鳸初，获从秋隼下。专专望穜稑，搰搰条桑柘。日晏腹未充，霜繁体犹裸。平生守仁义，所疾唯狙诈。上诵周孔书，沈溟至酣籍。岂无致君术，尧舜不上下。岂无活国方，颇牧齐教化。蛟龙任乾死，云雨终不借。羿臂束如囚，徒劳誇善射。才能诮箕斗，辩可移嵩华。若与氓辈量，饥寒殆相亚。长吟倚清瑟，孤愤生遥夜。自古有遗贤，吾容偏称谢。
午窗羽客相访::宋代：韩淲::客从赤城来，气貌霜发古。破裘傲寒色，忍与世仰俯。时能茹芝朮，谓可生毛羽。物外有高风，相期到瑶圃。
菩萨蛮 造口和辛稼轩::清代：周岸登::双江一碧无情水。滔滔尽是哀时泪。晚泊梦难安。古愁千叠山。北流浑不住。何事人南去。岁晏孰华予。新词赓鹧鸪。
浣溪沙 长江颂::近代：刘家传::源远流长畅内航，奔腾千古美名扬。此间原是稻粱乡。喜见神州今一统，耻为天堑昔分疆。不须惆怅话沧桑。
为陈母姜夫人寿::明代：屈大均::夫人年七十，有子才且贤。迢递八千里，顾我东皋田。爱亲及我亲，仁孝情相宣。左持一白鹅，右持一豚肩。僮仆奉樽酒，酒乃惠山泉。为母千金寿，申以南山篇。感激仲子赐，光生深井间。忠养方有愧，敢当不匮言。惟君能锡类，施及恩缠绵。我欲寿而母，无物致拳拳。惟有一片石，可以明贞坚。令子圭璋质，攻之期不偏。友道在追琢，所以娱高年。夫人百龄时，我当来幽燕。跪将吾母命，并上肉芝鲜。今且养鹓雏，待之𠼫綵笺。
玉楼春·题张伯驹从碧词::当代：章士钊::颓辰落拓秦关路。影事重重难记注。津桥回首十余年，风暖谁知愁日暮。词人晚岁初相遇。略识玉田微妙处。寒云飞散蛰云归，岩上无心还逐去。
任邱雨后作::清代：姚燮::远村初火若散萤，麦梢摇动凄然青。长风吹雨去赵北，崩云过地无留声。林丛草黑径不辨，洸洸积水如河平。马头贴水曳轮过，出洼就砥随仄倾。仰看天际乱鸿雁，薄晻尚作残霞明。明光一线射遥海，海色百变浮赭青。海门军舰正巡哨，谁挥长槊驱游鲸。侧闻铃羽过官道，倘来报复滃州城。但得亲属各安堵，敢辞道路苦行征。相投野店觅宵醉，落叶沸与哀弦鸣。夜中梦醒得清霁，流珠隐见天南星。
鹊桥仙（丙寅七夕）::宋代：郭应祥::两情相向，一年厮睚，等得佳期又到。休言夜半悄无人，那喜鹊、也须知道。来今往古，吟诗度曲，总漫萦牵怀抱。不如乞取巧些些，待见了、分明祷告。
三登乐·久蛰群虬::宋代：陈三聘::久蛰群虬，犹未肆、新雷初启。鼓东风、雨膏为洗。望横塘、越溪路，石湖烟水。西接洞庭，下连甫里。忆当年、归计早，扁舟从此。祖清风、相门有几。圃堂高、应解笑，纷纷蜗蚁。锦囊雪月，更看醉里。
望江南 其二十::清代：朱祖谋::香一瓣，长为半塘翁。得象每兼花外永，起孱差较茗柯雄。岭表此宗风。
与所盘诸君会石幡还和杜老曲江韵 其一::宋代：丘葵::絮云初擘未成衣，笑踏青莎桥上归。诗酒堪过春日永，莺花却恨海山稀。竹间弄笛留人住，麦外游丝绊鸟飞。满院东风不收拾，山僧何事苦相违。
雨中送萧翀还南溪::明代：刘崧::江云泄泄雨丝丝，相送桥南独去时。岁晏秖伤为别苦，山寒应恨到家迟。地毛久报征输急，野哭犹传战伐悲。知有茆檐风雪夜，若为拥叶共哦诗。
入茅山寻桓清远乃题壁诗::南北朝：萧纶::荆门丘壑多，瓮牖风云入。自非栖遁情，谁堪霜露湿。
与雪崖叶都宪饮于弘济园亭先有待姬而却之听叶景阳秀才弹琴二首 其二::明代：张弼::一团柳絮久沾泥，百尺东风吹不飞。笑杀扬州杜书记，马蹄踏月夜深归。
花栽二首（一作买花栽）::唐代：元稹::买得山花一两栽，离乡别土易摧颓。欲知北客居南意，看取南花北地来。南花北地种应难，且向船中尽日看。纵使将来眼前死，犹胜抛掷在空栏。
赠佘宗汉明府 其二::明代：徐熥::翩翩辞赋似西京，四壁萧然类马卿。山水到时皆屐迹，江湖何处不诗名。閒来柳向门前种，老去花犹笔里生。岁晏赍粮过九鲤，与君长啸结鸥盟。
金陵晤陶斋赋赠::清代：陈宝琛::卅年何意能重见，秉烛相看各惘然。棋局中间凡几变，酒炉强半已长眠。东南半壁君方壮，丘壑平生我故便。且喜评碑兼读画，举觞急欲讯秦权。
宫词::明代：吴文潜::银箭初添漏水痕，星河如练影长门。最怜一片深宫月，得见清光是主恩。
鹤林寺::宋代：陆秀夫::岁月未可尽，朝昏屡不眠。窗前多古木，床上半残编。放犊饮溪水，助僧耕种田。寺门外断扫，分食愧农贤。
感怀::清代：王仲霞::画荻丸熊事易商，恐难仲郢与欧阳。遗书重整留儿读，行箧新开付女装。难却愁思心化石，为筹家计鬓成霜。与君空说桃花院，纸阁芦帘瘗孟光。
拟古十九首 其七::明代：陈琏::猗猗云间竹，直干参天长。卑枝集繁露，劲节饱严霜。频年不结实，彩凤徒翱翔。一遇伶伦顾，用之中笙簧。持以献清庙，淳音协宫商。
鹊桥仙 水仙::近代：朱庸斋::明珰销梦，瑶筝传恨，望断湘云洛水。国香终古倩谁招，任飘尽、铜仙铅泪。画翘簪玉，织罗舞雪，旧曲酒边犹记。待修花谱补宣和，叹绝世、孤芳能几。
走笔送谢大参::明代：王越::捲地风寒声冽冽，夜深吹落关山雪。夫君何事远相过，一片冰花冻髯结。便呼斗酒浇离肠，谈笑气吞胡海热。三十年来契阔情，无端又作匆匆别。屈指长安多故人，见君应问天涯客。为言两鬓已婆娑，独有此心犹似铁。吁嗟我老不足怜，塞上征夫泪成血。
啄木儿::宋代：佚名::洗出养花天气。
与苏运使诩四首::宋代：赵蕃::培塿无大木，沟渎无巨鱼。窈然涧壑深，渺若江海潴。涧壑虽云深，萧艾宁废诸。江海虽云广，蛭螾亦与居。
和座主尚书春日郊居::唐代：吴融::海燕初归朔雁回，静眠深掩百花台。春蔬已为高僧掇，腊酝还因熟客开。檐外暖丝兼絮堕，槛前轻浪带鸥来。谢公难避苍生意，自古风流必上台。
大醉后率尔三首 其二::明代：袁凯::身是江南儒家子，十五学经二十史。低回欲得圣贤心，浩荡更觅先儒旨。当时自谓才可重，岂料中年人不用。白头总得溪上田，手脚生疏不能种。
副将军富德奏报小和卓木霍集占亦望风先逃叶尔奇木回众投诚拟平定回部凯歌十首 其三::清代：弘历::库车去岁事逡巡，不战不追兔脱身。设使就擒早偃武，至今犹恨偾辕人。
拟古宫词一百首 其五十八::明代：邓云霄::中元佳节月华清，懒拍银盆弄化生。莫信官门才咫尺，还如弱水绕层城。
送刘逸人还山::明代：王恭::天高寒日莫，念念独还山。绿树悬心远，孤云入望閒。水流侵石榻，落叶拥柴关。别后分遥想，诸峰杳霭间。
闰月定四时::唐代：杜周士::得闰因贞岁，吾君敬授时。体元承夏道，推历法尧咨。直取归馀改，非如再失欺。葭灰初变律，斗柄正当离。寒暑功前定，春秋气可推。更怜幽谷羽，鸣跃尚须期。
念奴娇 舟夜::清代：程颂万::暝江帆影，又空湾、逗出数星渔火。柔橹咿哑归远浦，恰趁雁声低和。梦想衾孤，霜催鬓苦，剩有灯怜我。疏钟曳响，枫人数点愁堕。篷底病雨无聊，料香残罗帐，枕偎钗亸。欲倩潮心频寄语，怕被冷鸳听破。柳欲无丝，芦还有絮，一片寒烟裹。明朝挂席，白鸥烟际双坐。
次韵参寥寄少游?或谓为释元净作?::宋代：苏轼::岩栖木石已皤然，交旧何人慰眼前。素与昼公心印合，每思秦子意珠圆。当年步月来幽谷，拄杖穿云冒夕烟。台阁山林本无异，故应文字不离禅。
台湾竹枝词 其十二::清代：谢金銮::叠雪霏霏透体凉，轻衫团扇坠珠香。儿家夫婿怜温软，乱剪春纱含裤裆。
次韵和永叔原甫致斋集禧::宋代：梅尧臣::庙蠁灵祠属二公，齐心相望切朱宫。绿渠缭绕壖垣水，广沼清泠涨殿风。已咏应麟来五畤，仍歌翔雁杂殊翁。遥知毕事期寻胜，尚问衰羸未厌穷。
咏物二十四首::清代：周凯::胎生闻说有鲨鱼，多少鲲鲕出尾闾。入腹依然容乳哺，此中空洞定何如。
袁州庆丰堂十闲咏::宋代：祖无择::青山日相对，闲看白云生。谁谓无心出，中含济物情。
和人雪意::宋代：梅尧臣::冻云低垂野，远树昏未分。朝来庭竹上，摵摵霰已闻。扣门有兵吏，嘉命传相君。趋閤展熊席，卷幔飘炉熏。桂浆贮榼美，马乳荐实蕡。宾属两三人，从容奉评文。远稽先儒言，风赋可以群。密置笔与砚，唯待雪雰雰。雪既不可待，日暮人半醺。明朝获方楮，健思欲凌云。
浣溪纱 曲江对酒::当代：周燕婷::争似春愁去复归？翠荷消得雨声微。看他掠水燕飞飞。波上花怜人有寄，樽前事与愿多违。柳丝无奈又褰衣。
送刘祥卿之上都::元代：魏初::笔砚相从日，于今四十年。关山长契阔，尊酒暂留连。汾水秋风里，滦江霁雪边。故人如见问，为说已华颠。
双溪寺::宋代：释文珦::复岭双重冈，尘缘此地忘。五峰朝寺古，双涧出云长。深静宜栖隐，高寒易雪霜。拟登华顶去，幽径旋锄荒。
宫体二首::宋代：王予可::红叶铺霜撼御阶，绣莲尘蹴衬罗鞋。袖沾莺翅调簧语，堕却衔翘入鬓钗。
寄昌甫::宋代：韩淲::梅花开尽冬亦尽，雪后春来犹苦寒。年事其谁无老境，时情徒自有儒冠。林虚磴道归深谷，塘决沟流起素湍。鹰掠晚风鸦泊雾，一轩苔竹且加餐。
送王孔宪越游怀中郎::明代：汤显祖::赤日行天岂去时，山阴残雪夜何之。飘花漱石寒如许，曾见袁家五泄诗。
次韵王荐推官见寄::宋代：苏辙::可怜衰病孰为媒，私喜邻邦得俊才。玉案愧无酬锦绣，木瓜却用报琼瑰。风流似欲传诸谢，格律犹应学老梅。始信山川出才士，扁舟新自宛溪来。〈荐，宣人也。〉
与钱逊叔饮酒分韵得鸟字::宋代：吕本中::客游等浮萍，岁事如过鸟。逢公得一笑，不厌古寺悄。雨声喧客耳，烛影吹半袅。宿酲未及解，更觉恶韵扰。时方足艰虞，身未识要妙。如何一杯酒，便出万物表。别公愿一言，使我意易了。
春风 其一::明代：释今无::郊外閒田十亩宽，竹窗孤坐到更阑。长鸣檐马听无倦，乍过山花不耐看。浊酒客添烦思满，幽香僧爱石楼寒。微微几阵黄梅雨，随意莓苔上石坛。
五和 其一::宋代：刘克庄::雾扫山如泼黛浓，一开口笑古难逢。斩新种柳辋川水，火急移莲玉井峰。甚爱名花当辇致，远求佳果莫函封。人生惟有田园乐，未可轻将仕易农。
缘识 其三十五::宋代：赵炅::白发长，眉似雪，宗禅和尚何分别。百尺高山足浮云，万丈海中有明月。十地本因菩萨證，大乘俱是如来说。有空相，无空相，深浅是非皆为妄。一切诸法归何物，忽然觉悟波浪没。安乐常在信心中，真空根本难缄默。贪嗔戒定如幻梦，祖师凝流欢者众。方便门，群生用，除他烦恼知识重。诱引迷途如风止，慧眼观瞻恒沙水。三昧八万四千智，清净法身依道理。
贵溪谒谢文节祠::清代：萧炜::一书坚却聘，已办首阳饥。慷慨攀髯志，从容卖卜时。江山邻汐社，俎豆并文祠。龙虎苍苍色，千秋拜水湄。
贺费枢密登卞忠贞公墓::宋代：程珌::底用荒村访野坟，青编相对俨如存。当年但识清谈乐，今日方知节概尊。千载腐儒空吊古，几章冷语自消魂。便当僇力清河洛，一洗新亭旧泪痕。
赠詹道人::宋代：刘子翚::道人山北住，乡曲旧知名。语妙初疑简，神藏久益清。夜衾寒楮白，归舄两凫轻。心静皆仙境，何劳款玉京。
过苦竹岭二首 其二::宋代：李纲::今日江湖境，双眸岭上明。山光随地好，秋气逼人清。陇水初分处，云鸿欲别情。离群古来有，叹息未休兵。
梦月夜游笔架山歌::清代：金和::我昔初游笔架山，重岩绝巘穷跻攀。夕阳满天下山去，山灵笑我真痴顽。梦中来呼渴睡老，汝昨看山爱山好。好山不向月中看，谁识此山天下少。我欢跃起欢相迎，山灵挈我随之行。腾地直上一千丈，此山屹立如在不夜城。九阍咫尺通帝京，四边寂静无人声。举头不见团团月，却是广寒旧宫阙。万户千门无点尘，珠斗银潢共清绝。此时姮娥露真面，云锦衣裳飏红电。须臾放出大光明，融结此山成一片。山耶月耶两不知，浩浩长空亘秋练。山灵语我此奇景，除却此山无处见。此山南来第一真洞天，今作穷妻汤沐县。绕县遍种丹桂花，灵根来自海市鲛人槎。云是结璘使者手赠春风芽，此山樵童渔女一一皆以花为家。花开花落一十二万载，古树今树不断香横斜。偶然桂子月中堕，当作瑶池灵药可。白兔谁闻天上舂，青鸾自寄山中果。人生得入此山游，仙箓何事更向佺铿求。此山一草一木一猿一鹤俱是不凡品，而况餐烟吸露之灵修。我心默默方然疑，忽闻侍从传语山灵知。近来吴刚老病疲，其属八万四千户，斤斧往往乖常仪。一去蓬莱十日不复返，闻其烂醉蒲桃新酒无醒时。顷间问游下方客，落落冰玉无俗姿。吴刚修月不称职，今后其人客代之。山灵贺我促我顿首谢，我有我志请毕今夕语。我之学儒仅仅知讴䪩，我之学农仅仅习耕稼。其他一切愚过移山公，而况生平懒同嵇叔夜。尘世不愿受羁勒，天府何堪任驱驾。幸为更乞恩外恩，曲恕草茅虮虱臣。七宝楼台非我事，匠材别选宁无人。山灵对我长太息，叱咤一声如霹雳。惊回春梦落河海，依旧青镫闪蓬壁。东窗指顾榑桑红，照见此山最上芙蓉峰。
中伏::宋代：董嗣杲::五世单丁家，在家亦如客。悲欢恼客抱，每恨江海窄。今日初伏过，浴出易絺綌。树头来禽熟，隔水不可摘。明年西湖去，凉云簪藉白。此时且健饭，宁耐朱炎赫。淮童少解事，醉拾西瓜擘。强笑领其真，寓吟自成癖。
中秋西江上::宋代：黄公度::月色今宵万里，笛声何处孤舟。世事堪惊流水，乡心不忍登楼。
金刚随机无尽颂·无为福胜分第十一::宋代：释印肃::万物阵刍狗，灵鉴无能守。我尚不可得，非我何可有。
清平乐 谢梦痕寄茶并序::近代：刘家传::侣云侪雾，根扎云生处。不畏春寒芽自吐，吸得祝融仙露。感君千里缄封，寄来洗我心胸。每到甘回舌本，便知世味犹浓。
腊月十七夜月同峻伯助甫席上赋 其二 得上字::明代：宗臣::西风裂天荒，银河翻巨浪。残月东海头，至今不敢上。
寄毛用成给事::明代：杨慎::别后追酬送别诗，石头城里是相思。屡闻高议归青琐，曾颂新声满玉墀。坐隐曾留王质斧，好奇能寄李邕碑。崇霞台上频南望，冀北花开雁去迟。
何满子::当代：秦鸿::遍地车流似鲫，参天广厦如林。门隔层云飞鸟，人簪文玉黄金。千古江风山月，祇今空饱书蟫。
如梦令　送春::明代：沈谦::病起忍将春送。弱草依花风动。犹自泥残莺，不唤春回何用。如梦。如梦。但觉翠颦增重。
弃妇词::清代：林朝崧::茑萝耐松柏，空自结绸缪。风吹桃李花，一旦别枝头。鸳鸯不偕老，团扇弃清秋。红颜竟无主，欲妆临镜愁。香销黄金屋，烛冷白玉楼。旧居似天远，夜夜托梦游。改弦妾所耻，故剑君倘求。日上望夫山，种萱以忘忧。
送心泉疑上人游方::元代：王翰::不住孤云迹，茫茫万里程。澄心窥妙道，栖幻抱幽情。锡度秋应尽，经馀月正明。诸天参礼遍，石上问三生。
善权寺::明代：谢承举::鬼凿神劖太古先，穷源何地入渔船。将行且止如无路，入暗通明似有天。算与师期逢泽日，愁闻人说避秦年。三生夙愿惭同姓，桂下抠衣拜古仙。
和夹谷书隐先生寄题蛟峰石峡书院三十韵::宋代：何梦桂::堪舆运玄化，万物品彙分。狉狉鹿豕群，中吸五色麟。圣哲不出世，郊囿可能驯。粤从光岳分，鸿灵咸纠纷。征役石渐渐，战伐车辚辚。诗亡春秋作，三叹悲圣人。西狩折其足，反袂那能闻。而况千载下，遗轶已绝尘。木铎响不振，安能此身亲。冥冥晦暮夜，高燎谁炀晨。纵横纷季子，法律渗商君。吾道成说辐，君子叹伐轮。时无郢人鼻，谁运匠石斤。世丧道未丧，气盛化自神。无道固耻谷，有道亦耻贫。蛟翁世耆俊，皇华重诹询。次公早识面，次第以礼宾。迺闻抗高谊，木石将终身。云间有山峡，劫火不得焚。石间有书室，雪迹犹未陈。当路风诗书，出此屋壁文。青青集衿风，勖尔小子勤。斯道未坠地，百世知所因。苞苞集周鸨，白茅尚包麇。终期人皋稷，相与帝华动。中立天地极，再还风俗淳。原言放巢许，使得老辕申。吾为混沌氏，抑为葛天民。俯仰概今古，悠悠秋复春。夜半舟壑移，故者谁其新。
赠刘叔骥县尉苕溪家也::宋代：韩淲::西风苕水清，春日卞山横。莫问桃花红，但说莼菜生。骚人居是间，俛仰得其情。公家文章家，三世蜚英声。为予父子交，岂特青眼明。凄凉四十年，道旧谁复听。只今冰溪水，流波照空城。公来坐涧谷，忍闻千载名。世道日浇伪，出语皆可惊。东望章泉山，尚足坚此盟。
中冷泉::元代：尹廷高::衮衮鱼龙浪气腥，江心何处认中灵。茶边滋味人知少，世上空疑陆羽经。
杂诗六首 其五::明代：李梦阳::凄霜变为雹，二气敛而藏。天道有代谢，人谋岂怕臧。北杓酌元化，亭亭自低昂。上帝栖紫宫，众纬错以行。谓山盖高，有梯可陟。谓渊盖深，有舟可涉。自非双黄鹄，天路安可蹑。
莱园杂咏::近代：苏大山::底事如油吹弗起，扶持风力苦相干。沈沈漫作高阳醉，皂帽遽教老幼安。
法会院::宋代：吴珩::地占金山胜，泉分银汉流。杉篁能护翠，猿鹤似惊秋。祗恨登临晚，宁辞取次游。列峰饶远秀，不惜上层楼。
和周达道运句题怪石韵::宋代：释德洪::爱山心志如君少，王事何妨陟翠微。怪石方欣典刑在，新诗仍写画图归。客来一室烟光满，掌上千岩眼力稀。颇怪周郎赏音者，独于此境尚弹机。
送友人得馆游南康::宋代：刘过::匏大从来速售难，依人高戴误儒冠。江南又客诸侯去，梅子愁人四月寒。半世光阴旋蚁磨，百年举子上鱼竿。世间多少不平事，盍向庐山静处看。
句::宋代：陶弼::渴蜂衔砚水，饥蝶嗅屏花。
冬夜雪月交光忆少年见此烧烛观梅为之怅绝::宋代：舒岳祥::衰病难禁月色寒，何人更倚雪中栏。少年妙事今浑忘，折得梅花涉阁看。
占星者谓命宫月孛，独行无害，但去年复照作::宋代：范成大::昔躔初度本除灾，何意重逢作病媒。久住灵游今日过，历翁欢喜劝椒杯。
失调名::宋代：佚名::你自平生行短，不公正、欺物瞒心。交年夜、将烧毁，犹自昧神明。若还替得，你可知好里，争奈无凭。我虽然无口，肚里清醒。除非阎家大伯，一时间、批判昏沈。休痴呵，临时恐怕，各自要安身。
简辛眉兼示位东::近代：严古津::春风蓬巷迓君时，重见江郎鬓有丝。别有一言赠知己，梅花虽好莫题诗。
问周玄病::明代：郑关::知君林卧复如何，门对寒塘水自波。宋玉也知愁不免，长卿自觉病偏多。高林叶下惊秋早，故宅梁空恐鵩过。明日相期问丹诀，休令岁月久蹉跎。
和雒酒十二弟见降羌赴阙::宋代：晁补之::二鸟蒙恩岂有知，车书混一是昌期。知君不化伊川祭，右倚门墙恐见麾。
句::宋代：晃逈::罗含舍宇存遗址，熊绎封疆控广津。
四用喜雨韵三首::宋代：吴潜::背人岁月苦难禁，乌兔相追互起沈。点检平生如梦事，保全晚节是真心。园腰减削那胜带，种发萧疎不上簪。久悟盈虚消息理，香山莲社拟追寻。
力田::清代：方朝::躬耕习农时，岂敢称高蹈。侯门不可干，聊以从吾好。方春理耒耜，随时调水潦。布衣足掩形，茅檐频洒扫。日暮耕者还，斗酒相欢劳。四云有常功，吾生复何校。仓庚鸣桑林，唤我荷锄子。雨泽一以降，耕作从兹始。黄犊分我劳，葛条系我履。行行石梁畔，涧道多新水。草花纷芳菲，山光无表里。乘闲偶汉眄，木末春云起。
昔日戏题小画::明代：曹义::白云邀我秋江上，眼底风光似辋川。倚汉高峰晴叠翠，卧波古木冷含烟。几间茅屋孤村里，一叶渔舟落照边。绿玉醉扶归路晚，渡头惊起白鸥眠。
送蒋时举归养::宋代：黄无悔::秋风起兮白云飞，南国远兮心欲归。归心切兮亲庭闱，复相见兮在何时。
颂古一百二十一首::宋代：释宗杲::云门鉴咦，少有人知。咄，无孔铁鎚。
和花村::宋代：赵希逢::格是而今老有余，行行真欠瘦筇扶。不将心絮随风起，一恁闲花有似无。
鹧鸪天::近代：黄侃::揽镜犹欣鬓未华。不妨槬落作生涯。祭诗酒熟劳人喜，压岁钱多稚子哗。添蜜苣，照梅花。擘柑咒盏意犹赊。何人更共藏钩戏，此夕迢迢最忆他。
西畴早春::明代：陈子升::落落向春城，欣欣出郭行。生烟林薄色，细水石桥声。菜甲塘边摘，秧船草际撑。閒心亦何望，归去学躬耕。
康裕卿挈家临安仅一子复丧为诗唁之::明代：胡应麟::白发携家傍五湖，红颜何意杳先徂。一抔泪向延陵尽，十口心悬伯道孤。种玉尚看回暮景，投珠那忍忆长途。西风独夜𤠔啼切，可道东门恨有无。
丛菊::宋代：宋祁::烟开容蘤密，霜重放丛斜。插著星星畔，潜郎称晚花。
采菊::明代：谢榛::篱下黄金花，幽人时复采。满天霜露寒，莫待秋容改。
减字木兰花（戏万安胡簿）::宋代：郭应祥::栖鸾高士。文采风流谁得似。年德虽高。对酒当歌气尚豪。明眸皓齿。一朵红莲初出水。膝上安排。爱惜须教不离怀。
己丑清明家祭三首 其三 唐山外祖母::当代：林英男::弃养流红泪卅春，怜孙情似意生身。嗷嗷襁褓茹三白，炯炯孺眸懵二亲。天地无从疑血脉，童心永载启蒙人。暂游万里思冥报，少别千年辽鹤振。
藤簟::宋代：释亮::打成一片凝如水，风吹不动寒光起。饭饱齁齁快活眠，不知身在秋波里。
三月十二夜理书作 其二::当代：卢青山::垂尘瓦檩乡闾巷，旧闭苔门上烛孤。两卷两人都满足，三言三语亦多馀。频添白雨侵窗过，略冻青鞋让鼠居。已散前人兼卖屋，更何缘故剩官奴。
送友人王孟宾南归::明代：张瑰::多情才子倚兰舟，终拟蹉跎访旧游。日暮酒醒人已远，鸟啼花落水空流。清风未许重携手，好月那堪独上楼。何处相思不相见，江南江北路悠悠。
失调名::宋代：秦湛::藕叶清香胜花气。
王承检掘得墓铭::唐代：佚名::车道之北，邽山之阳。深深葬玉，郁郁埋香。刻斯贞石，焕乎遗芳。地变陵谷，嶮列城隍。乾德丙年，坏者合郎。
送仲猷北归二首 其一::宋代：朱松::一丘胸次有馀师，空此淹留岁月迟。黄墨工夫怜我倦，箪瓢风味要君知。新诗落笔惊翻水，俗学回头笑画脂。伊洛参同得力句，还家欲举定从谁。
对花作 其一::明代：屈大均::槿花能爱老，开向白头人。那得还童术，为君留暮春。
台掾萨天锡求识予面而之燕南八月十四夜风雨宿菌阁绝句七首明日追寄之 其一::元代：张雨::李公求识少陵面，未闻草堂三日留。看君用意古人上，却愧无言与献酬。
题赵丹林竹::明代：王汝玉::一家村上记相寻，坐对萧萧风满林。天上归来重看画，辽东鹤去海门深。
青山高::明代：周是修::青山高，白云深，君不来，伤我心。青山高，白云长，君不来，断我肠。断我肠，在何许，洞庭之下潇湘浦。昨夜瑶琴一曲中，辗转离鸾为君苦。复对青山歌白云，千里万里遥思君。遥思君，君不知，遥思君，无已时。青山自青云自白，天地悠悠自南北。
野凫::宋代：王炎::白水满塘蒲荇青，野凫相对浴春晴。背人飞去犹回顾，我已忘机莫浪惊。
画梅毕各系以诗得四章 其一::清代：姚燮::低云挂眼颇思雪，于时似忘五月热。紧绿抱屋愁砚昏，忽有西晖斜到门。新墨瀜瀜气如黛，人影窥屏发明睐。明睐一瞥千花飞，花影蝶影相合离。蝴蝶堕魂花入梦，满纸苍苔古烟冻。
游梅仙山和唐人韵 其四::元代：萨都剌::洞天何处是，休日漫寻真。老鹤来迎客，隔松长似人。茶炉敲火急，丹井汲泉新。风景秋过半，烟霞晚更亲。
汉宫春·戏赠公渚，寓递香本事::清代：叶恭绰::珠箔香凝。镇双烟一气，遍解余酲。销魂个中别有，曲篆初萦。琼浆未饮，甚天风、吹返云英。乘雾去、仙源路迥，碧霄愁问征程。望里屏山千叠，算幽栖佳处，小筑堪营。依依玳梁宿稳，胜与鸥盟。烧残心字，漫因循、辜负今生。凭检点、题襟尘麝，眉峰更写新晴。
奉寄李学士::明代：吴与弼::曾向韶华惜寸阴，直期心契古人心。竟无定力胜尘鞅，空有虚名玷士林。书为病来荒素业，诗因老去倦长吟。如何黄阁仍留念，白雪阳春辱远临。
蜀客谈蜀事 其三::明代：凌义渠::锦伞红妆故自豪，战酣卸甲注唇膏。遥传此事堪图画，不向春笺问薛涛。
旧日四时诗 其二::当代：卢青山::小石桥阴置竹床，山风向水助清凉。先生夜半微醺醒，不觉床头到月光。
赠陈敬甫::宋代：陈文蔚::鄱水相逢亦偶然，吴中邂逅复掀髯。细思话别秋风日，已是浮生一岁添。
许君话游感旧四首 其一::明代：李梦阳::几日离泉上，泉香满绣衣。坐谈观水事，想见采菱归。石柱新留姓，山藜亦借威。知君薄朱绂，兴在白云飞。
题方大夫家训::宋代：钱时::中兴天子方御戎，长城万里张魏公。此时此家尽好武，抵掌一呼来幕中。幕中群雄肝胆烈，指顾关河日弹铗。若为岁晚归课儿，只说读书兴农业。定知万事俱弗如，岂直钥剑输毛锥。君不见二十七年耕草庐，出师一表汗青书。
送周初平::宋代：陈瓘::虀盐虽不饱，心与古人期。口体非吾养，纷华任尔为。经明逢地芥，颖脱看囊锥。两骥皆宛种，天衢好并驰。
疾革吟::宋代：邵雍::有命更危亦不死，无命极医亦无效。唯将以命听於天，此外谁能闲计较。
秋思::明代：王天性::井梧乍见几枝残，幽思重重独倚栏。牛斗高悬更漏永，霜风凄断月光寒。晓妆已怯罗衣薄，宵梦偏惊玉枕单。恨望佳期千里隔，芙蓉满眼对谁看。
凝霜阁::宋代：喻良能::岿然飞阁榜凝霜，雪散冰丸却暑方。治郡风流无处觅，只应栋宇是甘棠。
清明日净因庄早饭罢遂游洪福有怀巨载元确因致别约 其一::宋代：李之仪::老禅期客煮园蔬，少憩西邻日转初。万白千红好时节，断魂空付两龙驹。
题邓弥之白香亭诗稿 其四::清代：许振祎::北兰寺前荒草稠，娄妃墓下寒江流。兵尘一扫无陈迹，旅客伤心更独游。避地酒徒颜尽墨，傍湖春树色先秋。可堪符节无人绾，付与书生类楚囚。
妇病自春晚始剧至六月四日竟不复生感触所缘记以哀响都得二十三章焚之榇前以代诔哭 其六::清代：姚燮::汝出延陵吴，少为贫家女。身手知好娴，议聘遂汝娶。且以贫士门，安能备姏姥？惟汝生亦贫，食荼谅知苦。有食齑与盐，有衣枲与苧。汝曾不怨咨，苦境以甘处。富贵谁预期，或待后此补。即或未可期，汝宁谪终窭。此意往所存，今当向汝吐。
走笔谢吉守赵判院分饷三山生荔子::宋代：杨万里::吾州五马住闽山，分我三山荔子丹。甘露落来鸡子大，晓风冻作水晶团。西川红锦无此色，南海绿罗犹带酸。不是今年天不暑，玉肤照得野人寒。
暑霁遥岑诗应制::明代：吴伯宗::暑雨初收山色青，淡烟轻护晓光明。岩前倒泻千寻瀑，石上高垂百尺藤。海宇会同瞻化日，菁莪乐育丽文星。雍雍又听鸣鸾凤，正值箫韶奏九成。
故相赠侍中广平公挽辞三首 其一::宋代：张方平::风采来尘外，才名入洛初。清言还正始，雅度合冲虚。玉气千寻直，金精百鍊馀。雍容到岩庙，一世共华胥。
丙午再入闽闱::明代：梁崇廷::海内论才重八闽，棘闱从事岂厌频。花香每拥薇堂席，雨露长随骢马尘。白面多逢新措大，朱衣半是旧同寅。千金市骏非皮相，神骨分明各认真。
寄冯文孺::明代：李之世::少年射策献长杨，彩笔同驱翰墨场。君悟莲花窥法藏，我从药里访医王。迷途转认无生路，度世虚疑不死方。大地山河皆泡影，不知何处是津梁。
叶少保挽词六首::宋代：韩元吉::翰墨通家旧，吁嗟大父时，追随千里驾，酬唱百篇诗。小器惭非远，孤童误见奇。殷勤授简意，敢负昔年期。
绮罗香 寒菜::清代：蒋春霖::晓露荒园，斜阳破寺，十亩螀声啼遍。倦绿无多，生意井阑西畔。绕槿篱、蝶影还飞，近麦陇、马蹄偏贱。怪年年、冷逐蓬蒿，闭门秋老壮心懒。齑盐滋味最好，记伴西风信里，莼羹菰饭。笠影鸦锄，因甚故乡归晚。待青玉、一瓮春深，剩黄叶、半畦霜浅。认挑灯、细雨山家，客来寒夜剪。
郊行值雪诗::南北朝：庾信::风云俱惨惨。原野共茫茫。雪花开六出。冰珠映九光。还如驱玉马。暂似猎银獐。阵云全不动。寒山无物香。薛君一狐白。唐侯调骕骦。寒关日欲暮。披雪渡河梁。
晚自台中归永宁里南望山色怅然有怀呈上右司十一兄::唐代：窦群::白发侵侵生有涯，青襟曾爱紫河车。自怜悟主难归去，马上看山恐到家。
菩萨蛮•春寒::清代：彭孙遹::夜寒酒薄眠初觉。一钩残月悬楼角。小篆冷香筒。香煤半粟红。垂帘还涉想。髣髴金钗响。数尽短长更。东方不肯明。
夕餐不给戏成::清代：沈光文::难道夷齐饿一家，萧然群坐看晴霞。炼成五色奚堪煮，醉羡中山不易赊。秋到加餐凭素字，更深吸露饱空华。明朝待汲溪头水，扫叶烹来且吃茶。
偈颂一百四十一首::宋代：释师范::声前句，量外机。明历历，峭巍巍。举者既少，见者亦稀。抖擞多年穿破衲，褴毵一半逐云飞。
踏莎行（中吕宫）::宋代：张先::衾凤犹温，笼鹦尚睡。宿妆稀淡眉成字。映花避月上行廊，珠裙褶褶轻垂地。翠幕成波，新荷贴水。纷纷烟柳低还起。重墙绕院更重门，春风无路通深意。
漫兴二首 其一::明代：陆深::两两鸟对语，翩翩燕又来。草堂浑似昔，时有好花开。
感事::清代：傅潢::万政此官始，一身民命依。独弦成响细，寸木禀材微。悍鸷攒岑隐，嗷鸿绕簕飞。专心事剪灭，总与病根违。
送郑推官赴分州::宋代：司马光::百榼行春东，千弓从猎豪。苦吟边月冷，飞镝野风高。奇策革命殊俗，长缨击不毛。输群跃马贵，一等着青袍。
王子猷::明代：李东阳::平生爱竹手频栽，江上人家一径开。纵是无心已成癖，葛巾芒屦为谁来。
退之留别大颠图::金朝：段克己::吏部文章日月光，平生忠义著南荒。肯因一转山僧语，换却从来铁石肠。
三月二十八日枣柏大士生辰用达本情忘知心体合为韵作八偈供之时在建康狱中 其一::宋代：释德洪::道不藉劬劳，心唯论晓达。圆明常了知，岂受情想杂。如人梦驰驱，身自安床榻。一句脱思惟，大千挂毫发。
绿水曲::明代：刘绘::杏雨红初散，杨烟绿半消。日上金妆丽，风回绣带飘。含情听燕语，泫泪惜花娇。流珰波影里，明月荡轻桡。
再赋 其一::宋代：李正民::寒威逗晓入帘栊，乱雨天花帝释宫。皓皓易污休拥彗，纷纷何似祗从风。能文谁复延枚叟，乘兴真宜访戴公。老去映书无眼力，夜阑惟喜月当空。
长亭怨慢 春雨::清代：陈维崧::小楼外、丝丝缕缕。也似楼头，个侬情绪。搅幕萦帘，惹人愁恨甚时住。夜香笼袖，妆才罢、天还暮。拟细炙鹅笙，笙亦为春寒，凤嘴偏努。小屏风几叠，瞥见重重南浦。因思江上，算今夜、有人羁旅。纵有日、赊到春晴，晴不得、腮边红雨。怎能勾、梨花门掩，双双笑语。
参云亭纳凉小集二首::宋代：苏籀::踽踽迂疏彼一鳏，息交绝学殆顽颜。时侪傥获多谋助，少作曾希长者删。喂犬孱尪玩逋窃，辕驹牵跼旷尤瘝。那无上术蠲人瘼，画戟临江城负山。
登太山::宋代：郭贲::双屐冲烟上泰台，欲将老眼傍天开。春深叠嶂晴看雪，雨后飞泉夜听雷。玉节攒苍烟浩渺，群山裂翠壁崔嵬。目前齐鲁何须问，千古登封只草莱。
乙未岁除 其一::当代：姚佳::酒呈竹叶试濡唇，赋献梅花已颁春。开怀宁与天同醉，适性须推己及人。昭节送传青鸟使，上元迎祀紫姑神。吉星高照当除夜，依倚东风个个匀。
寿王君旋吉七十 其二::清代：陈崇牧::乱后重逢喜欲狂，森森兰玉早成行。著书岁月閒中老，落纸云烟眼底忙。大耿才名传绛帐，小同世业付青箱。君山一角能招隐，绝胜瀼西旧草堂。
送赵医士之北京::明代：谢晋::才闻来白下，又见赴金台。药裹凭卢去，家书寄雁回。人依秋水别，帆趁晓风开。何日重相会，山房酒一杯。
题牛次人韵::明代：程敏政::已销金甲事春浓，无复全齐火战功。惟有牧儿相伴在，一山桃树半溪风。
木犀四首::宋代：赵蕃::人言山水钟人物，我道英灵属此花。枯死犹堪作香供，不同桃李混泥沙。
次及甫入峡杂咏·峡口::宋代：洪咨夔::山隘留天少，江迂占地多。风梢猿自挂，露草虎曾过。坐客犹吴语，行人尽楚歌。川妃澜浪甚，着语试谁何。
感事二首 其二::宋代：俞德邻::投阁先生著剧秦，陇西降将欲全身。沙场无万沈冤骨，却是周嫠与杞人。
留别张枢言龙图二首 其一::宋代：韦骧::夔皋事业久声华，尚郁谋猷世所嗟。专阃收功全整暇，偃藩从请示优嘉。高谈耸服三千客，和气融怡十万家。不日九天飞诏下，行看騕袅蹴堤沙。
人境庐杂诗 其三::清代：黄遵宪::亦有终焉志，其如绿鬓何！云闲犹作雨，水止亦生波。春暖先鸦起，湖宽让鲫多。门前亲种柳，生意未婆娑。
江南好 其五 中秋平湖泛月，信宿舟中::清代：袁克文::平湖好，剪烛写新词。便隔清波秋籁远，不贪明月夜眠迟，一夕鬓添丝。
题沈周写生二十四种 其十九 鸲鹆::清代：弘历::寒皋不踰济，飞集限淮南。屋脊寻常见，巢头风日谙。能言白鹦胜，入梦绿阴酣。莫报新荷里，司空善理谈。
箕山操::宋代：曹勋::草可以为衣兮，木可以为庐。水清石白兮，渴饮有时而饥食有余。止不知其吾之有影兮，而行不知其吾之有躯。彼日月之自明兮，吾又安知其所如。
卢使君追步隐侯作后八咏诗不佞次题倚和倚槛思民力 其五 署府闻秋笛::明代：胡应麟::何处拈长笛，飞声弄月明。梅花千万树，一夜落江城。隔座桓伊思，登楼越石情。洞庭秋水阔，嘹呖雁鸿鸣。
题宁国院十全堂::宋代：方洵武::卢扁不世出，死生非在人。草木孕妙理，金玉潜至神。用之固有序，品制非君臣。世之挟术者，不啻空中尘。悉以利自售，幽枉何由伸。韫公药之师，所得无非真。构堂备观寂，榜墨如堆云。再味维摩言，深悯芭蕉身。我病众生病，当推病之因。诸幻起诸妄，勿药常欣欣。
临川投赠::宋代：黄彦平::翰林带华盖，天策视瀛洲。哀痛扶兴运，从容赞庙谋。终篇常称惬，两君却淹留。更试平原匀，方看相且侯。
雨中观荷::明代：释妙声::濯濯雨中荷，粼粼花底波。铜盘写珠露，云锦落银河。泉客卷衣泣，湘灵鼓瑟歌。鸥翻兼鹭浴，情致奈君何。
项进士便面::明代：王弼::天光低碧暮寒浮，峰色纡青晚入楼。长忆清秋过上竺，归来明月满湖头。
壬戊春暮寄怀吴门老友李西庚先生::近代：叶云峰::胜迹姑苏记旧游，月明最怕照高楼。吴宫花草随春老，两地相思一样愁。
清平乐::宋代：李从周::东风无用。吹得愁眉重。有意迎春无意送。门外湿云如梦。韶光九十慳慳。俊游回首关山。燕子可怜人去，海棠不分春寒。
次韵前住中竺希鉴上人五言::宋代：方回::中兴今佛法，百倍胜儒绅。达磨重初祖，观音再化身。此心元是道，何物不为尘。轂觫齐王眼，焉知一角麟。
游马来西亚马六甲郑和庙::近代：朱帆::不为开疆不为商，郑和底事下西洋。九重廊庙千秋恨，七度楼船万里航。此日寂寥怜石像，当年浩荡涌云樯。长留三宝清清井，华裔何曾忘故乡。
题小猿叫驿::宋代：黄叔达::大猿叫罢小猿啼，箐里行人白昼迷。恶藤牵头石齧足，妪牵儿随泪录续，我亦下行莫啼哭。
毛安芳挽歌::清代：顾姒::忆昔当春时，寿君惭不文。未几闻君丧，奄忽如流云。流云过眼空悲怨，大火西流时倏变。玉楼金屋网蟏蛸，西风叶落空深院。凄凉宝瑟掩馀音，惨淡菱花冷钗钿。尚忆当年对镜人，镜中鸾死悲娇面。织锦诗成那得闻，墨池寒浸琉璃片。不知何处吊君魂，草白磷青望中见。
圣人出::明代：沈鍊::圣人出，应运期，黄河水清丹凤仪。五星连珠光聚奎，铁树璀璨花纷披。五云扶日中天垂，山谷发祥金陆离。阴黍不待阳管吹，龙蛇夭矫熙盛时。熙盛时，圣道昌，手育黎庶登泰康。仁声义闻八表扬，奸轨震叠潜消藏。金石丝竹调文章。圣人出，礼乐兴，櫜弓矢陈六经。
答怀母舅朱箕作先生::明代：陈子壮::桃花水阔九江滨，兰桨经时一问津。愧矣刘家评月旦，难于郢客和阳春。窗间蜗篆摊书后，谷口莺声对酒频。不为京尘能障目，停云兼寄倚闾人。
次赠别韵答张少渠中丞::明代：庞尚鹏::眼底雷霆敢独当，侧身天地任行藏。但令砥柱中流见，休问风涛白昼狂。洛水正思新结社，螭头谁忆旧含香。清忠最羡张安世，宦海何须叹渺茫。
梦入关::唐代：韦庄::梦中乘传过关亭，南望莲峰簇簇青。马上正吟归去好，觉来江月满前庭。
西山::宋代：王安石::西山映水碧潭潭，楚老长谣泪满衫。但道使君留不得，那知青更忆江南。
甲午岁末燮侯将南归铸生冕之治具话别赋此赠行::近代：许宝蘅::学曹追逐忆丁年，历劫重逢有宿缘。君似何堪能话旧，我非许逊不谈玄。逃寒且作南归计，少食真成辟谷仙。暂别更期为后会，海棠花发一尊前。
祝游子泉刘叔通二家孤寡::宋代：赵蕃::贫贱可余置，死生无彼抛。遗书曾不博，斗粟与枝巢。
江居暑闷::近代：林散之::一雨江天暑未消，有人草阁避尘嚣。吟风无力应扪舌，捧日何心肯折腰。腕底邱陵时自起，胸中芒角本难描。怜他小鸟年年石，东海于今计已劳。
甘州 秋怨和屯田::清代：王易::望遥天莽莽暮云平，客中又惊秋。正凉生桂户，叶分苔砌，人倚危楼。底事又添新恨，旧恨几曾休。但怪年华去，似水长流。莫问故园音信，定残蒲瘦柳，狼籍谁收。便连番思去，临去却还留。向他时、新诗准备，有庐山、山色待归舟。更从此，数愁时候，休数离愁。
咏志二十首 其十九::明代：黄佐::于嗟稷下士，驰声仁义场。危冠切浮云，宽博为衣裳。进退协矩度，调颜逾圭璋。冲澹焉足保，利达乃其常。岂若事畋猎，鸣镝驰高冈。割解醉言归，百里无豺狼。
题钱舜举画碧桃::明代：徐渭::片素生烟古色浓，碧桃花树劈春风。吹箫仙子今何在，正好骑鸾向此中。
咏史三章 其一::近代：吴世昌::昨夜边城奏凯歌，将军神武试横磨。十年养士知堪用，跃马先操同室戈。
武宁道中::宋代：韩驹::小滩嘈嘈大滩恶，朝行羊肠暮鹿角。尽日拖舟不得前，忽然笪断千寻落。上梁左侧石子多，两舷与石鸣相摩。卧听溪师倚篙哭，将如四十二滩何。
多丽 星期与诸子宴集涉园遥同次韵::明代：曹溶::尺缣残，俊人再聚西园。送芦笳、边风绝远，欢场许驻韶颜。听莺回、晴窗染绀，浮花去、春渚拖蓝。宦海难经，钱神易别，逍遥总让竹皮冠。昂首望、横穿斗柄，历历酒星圆。惊相问、善和坊曲，欠取端端。算香辰、未逢修禊，早看烟月双娟。要离冢、谁嗤灶热，临邛市肯怕琴寒。禁苑停呼，侯门漫刺，宏词合在客窗间。溯澄湖、蒪羹新熟，勤买橛头船。吾衰甚、愿分兰畹，洗尽愁山。
风入松::宋代：谢懋::老年常忆少年狂。宿粉栖香。自怜独得东君意有三年、窥宋东墙。笑舞落花红影，醉眠芳草斜阳。事随春梦去悠扬。休去思量。近来眼底无姚魏有谁更、管领年芳。换得河阳衰鬓，一帘烟雨梅黄。
句 其九::宋代：张商英::欲到崄头寻怪石，夜来春水涨前溪。
杂兴十首以贫坚志士节病长高人情为韵::宋代：陆游::昔我游庐山，夜遇东林雪，灰深火正熟，膏减灯半灭，童惊林虎过，僧惜涧松折。至今每追想，可解肺肝热。那知蓬山梦，忽继此清绝；殊胜苏子卿，餐毡持汉节。
予初谪岭南过田氏水阁东南一峰丰下锐上俚人::宋代：苏轼::倚天巉绝玉浮屠，肯与彭郎作小姑。独秀江南知有意，要三二别四三壶。
有寄四章，次兰史韵 其二::清代：丘逢甲::惆怅芳时杜紫薇，登山临水望将归。白门杨柳春风好，尽日依依属阿谁？
读山海经十三首·其十一::魏晋：陶渊明::巨猾肆威暴，钦駓违帝旨。窫窳强能变，祖江遂独死。明明上天鉴，为恶不可履。长枯固已剧，鵕鹗岂足恃！
木犀得晴::宋代：释居简::宿翳开新霁，繁枝耀浅黄。还如醒滞思，又似整残妆。碎影仍多态，晴天别是香。坐分花下石，勺月荐深凉。
题罗元宰四时行乐图 其四 雪窗著述::明代：成鹫::秦火犹存未烬书，渊源家学富三馀。分明古道照颜色，映雪寻行愧不如。
卖花声 其一 韵仙别三月，以客中所制卖花声词邮寄，泪影离声，恍惚纸上，因用原韵倚声，以报来雁::清代：汪淑娟::春信又今年。柳絮飞绵。去年曾记晚莺天。替检青梅头上戴，镜里移肩。别后感瑶笺。心地谁怜。红罗斗帐薄如烟。夜夜为伊长梦见，风雨河边。
越州歌二十首::宋代：汪元量::淮南西畔草离离，万檝千艘水上飞。旗帜蔽江金鼓震，伯颜丞相过江时。
寒溪寺拈香时国丧罢宴锡已三岁二首 其二::宋代：薛季宣::朝衣结蓝绶，古刹礼青莲。茜绚林间树，琤瑽竹下泉。晨曦方散彩，晓宿有馀妍。聚石应闻道，无人为说禅。路回荒翳目，江远望生烟。略彴溪源旧，孱颜岭岫连。清神山历历，洗耳涧涓涓。菩萨行观世，封人愿祝年。更须东亩粟，长穗满三千。
游金山寺见旧作有述同游者两谢君方子公张明教及童子二仲也::明代：袁宏道::壁上苔痕字，回头十二年。方平犹眼底，江令是生前。童子来扶杖，山僧试煮泉。浪中惊准出，塔下古蛟眠。骇目洞心处，危滕峭石边。无栽慈竹地，有纵怒鹏天。一壁云皆碎，千沟瓦忽县。波涵万里月，石老六朝烟。杨子来歌吹，南徐阅井廛。萍飘建邺镇，豆许海门船。鲨鬣遮晴岛，珠胎射绿渊。云堂招贾客，盐豉供朝贤。夜火朝岚市，风枝水响禅。山中无印老，休举带因缘。
次韵诸公从驾景灵宫二首 其一::宋代：苏颂::青鹓如跂万椽匀，地接璇流隔世尘。三后在天歌下武，一人膺福见君陈。珠旒漆漆怀濡露，玉案年年侍荐新。庑下丹青从臣列，左趋萧丙右甘辛。
甲辰冬雨::宋代：韩琦::凛气回轻燠，凉飙绝怒号。飞霙难自拆，细雨反如缫。惠泽非常降，祥编想共褒。民阎清岁疠，农亩得春膏。天意虽滂洽，人心尚郁陶。未逢银瓮出，不见玉楼高。酒兴来差浅，诗情病少豪。曾看纷似絮，举白待风骚。
九日登将就亭::明代：陈达::年来雅兴在秋山，说着登山便解颜。抚景可堪逢九日，庇身何必更千间。欺风白帽频频整，待雨黄花故故悭。不是羽书初罢警，相从那得有馀閒。
题王谌潜泉蛙吹二首 其一::宋代：岳珂::开编看句律，著意写题辞。业以能潜大，泉如始达时。一谦聊托物，六义可言诗。有问君须答，为公还为私。
长相思 其一::唐代：李煜::一重山，两重山。山远天高烟水寒，相思枫叶丹。菊花开，菊花残。塞雁高飞人未还，一帘风月闲。
秋夜应城馆听雨三首 其二::明代：黄衷::我家扶胥古渡边，惯听鸣雨散空川。枕屏淅沥虚相聒，不似西林翠筱前。
诸生好谈天象书此示之 其一::近代：傅子馀::古以地配天，谓其能载厚。落日大如轮，羲和驱之走。耿耿一冰丸，万古嫦娥守。往复成四时，光辉涵九有。今人嗤古人，所见真腐朽。茫茫七大洲，匝匝星与斗。星斗丽中天，出没知谁某。青冥迷上下，吾目岂能剖。谁云一撮土，亦与天同寿。
七夕夜月明云静，偶吟四句以志即景::近代：谢龙升::海市蜃楼如织锦，千奇百变自鲜妍。晴明今夜何由巧，风未推云向碧天。
别妓::明代：孙蕡::骊驹西上帝皇州，斜抱云和泪暗流。子夜歌词翻白雪，残春风物似清秋。青鸾信断阳台路，翠被香寒燕子楼。七十二泉萦别恨，济南烟树绿幽幽。
送澹齐吴判官还台::宋代：汪炎昶::佐郡清声播，巡台应辟除。施为多近古，恬澹不渝初。政每寻无迹，□□□□馀。抚摩殊搏击，声蠹肯踌躇。
舟中忆椿萱::明代：黄公辅::晚子依依膝下娱，七龄方始识之无。自知补拙惟韩线，敢谓投时有魏珠。三釜末由供菽水，二人何地答勤劬。梅山暂老龙鳞树，怅望白云夜月孤。
送赵南仲丞溧水::宋代：楼钥::不用匆匆恨别离，版舆春昼彩衣随。往题斯立蓝田壁，更访清真溧上诗。公事毋庸卉牙角，邻封真是和埙篪。日哦新句频相寄，明月清风慰所思。
念奴娇 寿仓使::宋代：刘子实::一门相种，剩河英岳粹，共扶昌箓。夹辅正宜资鲁卫，左右秉持钧轴。缓驾轻车，任回虎节，何事劳山国。东民欲靖，作新少借康叔。况是鸑鷟佳辰，雪霜深处，秀孕椿松绿。天意特教荣晚节，挺挺世臣乔木。绣斧功成，衮衣促觐，莫恨公归速。一陶和气，要令天下蒙福。
葛赠公专祀诗::明代：陈子壮::人高乡月旦，俗下使輶轩。小学方今授，通儒自昔论。陔兰当节媚，林笋及冬温。让叔二分业，含甥一本恩。书翻孔氏壁，金掷管宁园。有道须旌辟，昵公绝奥援。诸生半鲁国，亚子直黄门。皋鹤声闻切，山龙献纳尊。移忠为谏草，于道即微言。晻霭扶风帐，青葱下马原。不忘深水木，每易荐蘅荪。今日灵光殿，依然汉独存。
三月歌::唐代：阎德隐::洛阳城路九春衢，洛阳城外柳千株。能得来时作眼觅，天津桥侧锦屠苏。
下庄栽禾呈诸兄弟 其一::明代：庄昶::树绿阴低压竹篱，山青面好阚茅茨。隔花老眼看人误，煮石山童报饭迟。苗意怀新时雨效，人情依旧浊醪知。蓬蒿剪尽兄兼弟，宾祭年年合有支。
书怀::清代：魏阀::客居偷岁月，户外听寒砧。看竹身无力，寻僧雨又深。十年双白发，万事一孤琴。此意如何语，松溪夜夜心。
陇西行 其一::明代：徐熥::一别家山万里长，多年白骨委沙场。游魂已逐边尘散，空有高台筑望乡。
山中甃坟外弟程魁有诗次韵::宋代：方岳::咄哉人世如飞烟，强欲和计垂千年。宁知鬼见拍手笑，曾不一瞬云埋阡。我於浮休等无二，诗卷留与荒山巅。平生梦想所不到，六国相印二顷田。古今一死百事足，安用老刻青瑶坚。海棠作堵锦步帐，柳花糁径拳毛毡。见成林壑伴茅堂，名付身后杯生前。山中物物各生意，春到岂论茅与荃。人情变熊千成状，所不负予惟老天。白虹贯岩出奇怪，一锸不费青乌迁。是事且蒖勿复道，老子久矣宜蚩妍。
过常州::清代：汪中::百里延陵问水程，西风如舞一舟轻。亦知休息终无日，尚有昂藏愧此生。雪夜梦回惊犬吠，荒天人定畏鸱鸣。恰当晚岁飘零日，好助凄凉倦客情。
丙辰新春偶成::近代：张中行::风雨沧江一叶舟，行云几度傍红楼。青衿褪去疏新友，紫陌归来拥敝裘。寄食多宜湖海计，临书不省稻粱谋。花时欲作閒情赋，叵奈文君已白头。
次韵酬张择甫::宋代：郑獬::别后正春孟，溪头黄柳芽。相思满芳草，独自照残花。晚树秦川阔，黄云瘴海赊。上楼无别望，归路向西斜。
寄虞公务::明代：王汝玉::泛泛踪难定，皇皇思每惊。岁年知几换，书剑竟何成。多雨江村夜，孤灯客馆清。此时谁共语，唯念昔同盟。
句::宋代：张俞::可胜亡国恨，独有爱山心。
采桑子（老人生日）::宋代：郭应祥::中秋过了还逢社，寿我亲闱。百里熙熙。尽道平反赖母慈。浏川水阔吾山峻，福禄如斯。禄鬓青眉。子又生孙孙又儿。
题万安刘丞望云轩::明代：刘崧::层轩新搆倚江城，不尽升高望远情。云气远从天外起，绣衣如在日边行。冰消汴渎持双鲤，花发维扬听早莺。莫叹宦游疏定省，平反万一继家声。
生日::宋代：苏辙::扶杖今年见国人，悬弧早岁忆兹晨。佛身三世归依地，邻寺百僧清净因。蘧子知非惭已晚，白公起定惜余春。舞雩一濯平湖水，乡党惊呼白发新。
泊饶州::清代：何文明::片席入空明，危樯薄暮停。城环三面水，湖浸一天星。葭苇摇烟碧，鱼龙吹浪腥。一身凫泛泛，沽酒醉还醒。
省中当直即事书怀兼简阁长李舍人::宋代：杨亿::两掖深沉大帝居，紫微西省掌泥书。天阍启鑰趋朝后，侍史焚香起草初。五吏援毫才患少，万钱分膳食无馀。凤池荀令连宾阁，骑省潘郎对直庐。烟气霏霏生屋瓦，雷声隐隐度宫车。沧波满壁浮兰橑，修竹当轩荫绮疏。性懒无堪过叔夜，思迟多病似相如。缭垣直北银台路，拭目看君侍玉除。
慈节堂诗::明代：杨士奇::桓桓萧将军，秉义奋英武。提剑雄万夫，委身报明主。于时羽林孤，未龀恸何怙。鞠育兼训教，劬劳仰慈母。母抱金石志，矢天与天语。惓惓未亡人，肯愧黄泉下。诏下录功勋，遗忠上天府。寡稚沐宠恩，棨戟光门户。鹤发寿且康，珠翟明翠羽。儿大八尺躯，卓卓挺禦侮。操廉赞雄藩，言言浙江浒。入门祗奉养，出门饬师旅。一心君与亲，夙夜怀靡盬。惟患忝所生，讵辞躬勤苦。令德萃一堂，肇光自贤父。闻之谩成咏，用示观风者。
正月十五日谢乡饮::明代：朱朴::邑宰持书枉及门，野人安敢负君恩。群贤毕集衣冠盛，老我虚当齿发尊。芹泮煖风闻雅乐，杏坛晴日丽芳樽。酒阑拜罢扶归路，月挂梅梢雪后村。
宣德铜炉歌为方坦庵年伯赋::明代：冒襄::龙眠先生须鬓皤，两朝鼎贵称鸣珂。丝纶世掌遭迁播，邗江卖字书擘窠。生平嗜古入骨髓，玩好不惜三婆娑。有炉光怪真异绝，肌腻肉好神清和。窄边蚰耳藏经色，黄云隐跃穷雕磨。洼隆丰杀中规矩，红榴甘黛粉雷蝌。我时捧视惊未有，精光迸出呼奈何。恭闻此炉始宣庙，制器尚象勤搜罗。宫闺风雅厌奇巧，炉煹精妙无偏颇。或云流乌一夜镕宝藏，首阳铜枯汁流酡。或云炼铜十二取轻液，式仿官瓷非鬲牺。彝乳花边称最上，鱼蚰诸耳无相过。博山睡鸭真俗丑，宋烧江制咸差讹。工倕拨腊昭千古，香龙火暖浮金波。宜香宜火宜几席，宁惟鉴赏堪吟哦。百金重购拟和璧，旃檀函贮文犀驮。后来北铸并南铸，道南施蔡皆幺魔。乱真火色终枯槁，磨治雕凿蛟龙呵。平生真赏惟忏阁，同我最好沈江河。抚今追昔再三叹，怜汝不异诸铜驼。一炉非小关一代，列圣德泽相渐摩。我今为公作此歌，万事一往何其多。歌成乞公书大字，明日且换山阴鹅。
留题文氏双秀亭三首 其三::宋代：周必大::澄碧修眉固自奇，只愁门外苦喧卑。要知心迹双清处，须待人稀月上时。
秋感::清代：朱昂::我行向东郊，徘徊望秋树。落日四无人，汩汩水东注。禾黍互高低，鸟雀惊迟暮。即此怀旧山，伫立不能去。
留别敬修::清代：陈梓::忽忽岁云暮，迢迢梦欲归。诗囊载山色，城柝迟朝晖。雪凛重云黯，江空一雁飞。遗书封寄处，老泪满征衣。
上大明皇帝::元代：杨维桢::钟山突兀楚天西，玉柱曾经御笔题。日照金陵龙虎踞，月明珠树凤凰栖。气吞江海三山小，势压乾坤五岳低。百世升平人乐业，万年帝寿与天齐。
游大龙山::明代：张弼::故人同上大龙山，油幕高张霄汉间。雕没西江流潦白，雁回南岳断霞殷。濂溪风月还如在，铁汉音尘似可攀。自笑醉翁今果醉，青天亦为一开颜。
及至，息心亭已废矣，予颓坐久之::当代：卢青山::此亭残毁似此心，更将何处一息宁。此心残亦何足息，任其飘放在蒙冥。
咏古三章 其一::清代：姚燮::热海炽阴火，难铄昆吾金。久锻绚云叶，益以坚内贞。汉使在绝域，挛体悲幽深。旄节暂辞手，君恩随陆沈。藩羝无乳日，飞雁有还音。伤哉归路绝，送者空搥心。
世之咏物者采春花而落秋实余欲矫其失作冬果十咏 其一 柑::宋代：方一夔::橘橙吾臭味，岂特是情亲。三寸燕南异，一双瓯水珍。色包金错晚，香擘玉纤春。无复承平事，天恩遍贵臣。
负薪::明代：释函是::冬月不积薪，春来雨淋漓。新木烟熢熢，犹胜无薪炊。三旬闭岩谷，日出仍稀微。人力向青林，候化宜先时。荷笠行云中，脚下从水泥。错过讵复忆，迄今且奚为。斧落木自折，缚株不去枝。四顾志欲满，横千随人归。一回忙里得，寒暑宁再违。
满江红 和曹顾庵年伯::清代：吴绡::秋近江南，荷香处、绿波烟涨。消永昼、一觞一咏，葛巾无恙。文宴不须陈玳瑁，淋漓醉墨瑶笺上。鲙松陵、新钓四腮鲈，渔家饷。小鼎中，轻云漾。险韵句，频频唱。也胜它黄公垆畔，共酌村酿。细雨曾催杜老诗，花开不待三郎杖。看群贤满座似神仙，兰亭状。
钦之次良知韵意有所疑赓以解之 其二::明代：罗洪先::温温恂恂一仲尼，当时谄佞见何迷。后人莫指前人笑，一种门墙一种疑。
夜四鼓城隍庙合祭群神::明代：于谦::银烛金炉布庙廷，光辉照夜夺繁星。共祈霖雨苏群品，普愿天符命六丁。造化无私应洞鉴，鬼神有耳亦同听。虚空陡觉浓云布，更喜飙轮即渐停。
题画 其三::元代：张羽::长松生夏寒，野水净人目。借得相牛经，闲来石上读。
晨过社园将夕乃归::清代：黄节::国事身谋两不言，朝暾来此对风轩。经秋树似陈人在，委地枝为众鸟屯。已著霜花近重九，旧过茶社有寒暄。馀怀今日都消尽，坐待林灯照暝昏。
宋都曹屡寄诗且督和答作此示之::宋代：陆游::古诗三千篇，删取财十一，每读先再拜，若听清庙瑟。诗降为楚骚，犹足中六律。天未丧斯文，杜老乃独出。陵迟至元白，固已可愤疾；及观晚唐作，令人欲焚笔。此风近复炽，隙穴始难窒，淫哇解移人，往往丧妙质。苦言告学者，切勿为所怵；杭川必至海，为道当择术。
石轴花::明代：沈周::山行见石轴，黄荣大而华。一花合群英，径可半尺奢。团团缀末干，兀兀无傍桠。或如罥綵鞠，或如撑秋瓜。烂漫山谷间，仙人唾馀霞。性不利羊食，其生天所赊。踯躅本山榴，又以红见誇。且致是非间，未暇披金沙。谁能别为名，美如洛阳花。感兹在隐约，把玩令人嗟。姿容牡丹比，但未收姚家。蓬荜困遗贤，荆布裹贞娃。取酒载酹之，下山西日斜。
凤凰台上忆吹箫 残灯::清代：贺双卿::已暗忘吹，欲明谁剔，向侬无焰如萤。听土阶寒雨，滴破残更。独自恹恹耿耿，难断处、也忒多情。香膏尽，芳心未冷，且伴双卿。星星。渐微不动，还望你淹煎，有个花生。胜野塘风乱，摇曳渔灯。辛苦秋蛾散后，人已病、病减何曾。相看久，朦胧成睡，睡去还惊。
寄宿石塘庵，与居人道定西侯往事::明代：张煌言::汉腊谁留十五年，琴亡岛屿尚苍然；野人偏爱甘棠树，义士犹吟「华屋篇。」海有浮鸥怜后死，村无眠犊忆前贤。请看缑岭今宵月，可得将军勒马还！
春日过黄公新堂::明代：李梦阳::黄家新堂逼春起，紫燕寻巢时自来。久阴烟云眼底豁，乍晴河岳窗中开。物情野色且幽寂，日光人意能徘徊。持杯布席就芳草，醉深同卧林边苔。
雨中书情::明代：王邦畿::凉风生薄暮，弱质适单衣。水菜英初长，山禽影未归。雨深群响乱，烟暝一灯微。为语园中叟，无劳更息机。
答王仿九送别之作::明代：欧必元::江海相逢日，飘零见汝年。何人不按剑，同调几相怜。别话春前酒，帆飞雨后天。湘江流正急，应付鲤鱼传。
露筋祠二首 其一::明代：庞嵩::谁谓乾坤正气无，碧筠苍柏岁寒孤。强羞孰与甘蛟喙，节老何妨任骨枯。烟袅春风晴俎豆，冰清明月照菰蒲。移舟暂过瞻祠貌，且把新题续旧图。
郡斋同元美赋得桥字::明代：李攀龙::山色秋停使者轺，孤城何处不萧条。请看襄子宫前水，依旧东流豫让桥。
鹧鸪天 宿潼关::近代：夏承焘::过眼秦皇与汉皇。马头但有路尘黄。扫眉人唱三峰媚，折臂翁耕百战场。风浩荡，劫苍茫。旁观莫笑客郎当。贾生涕泪无挥处，要上潼关看夕阳。
洛阳堰闲行::唐代：白居易::洛阳堰上新晴日，长夏门前欲暮春。遇酒即沽逢树歇，七年此地作闲人。
盐梅二律祝吴大司马 其二::明代：陈恭尹::天与和羹绝异才，年年称祝见寒梅。自缘冬日宜人久，故著南枝向暖开。香和清风传五岭，霜笼烟月下嵩台。他时结实垂垂长，霖雨还能应节来。
送雷太简::宋代：司马光::南山有白云，应物任所适。欻来非有心，倏去还无迹。甘泽望沾浃，嘉生待苏息。无为遽收卷，复入岩间石。
海上岁朝::明代：王逢年::海国春初转，还开腊社筵。世情回旧历，衰病入新年。往事鸡声尽，闲愁柳色偏。从兹复朝暮，苏晋浪逃禅。
生辰谢邵广文惠惠仁者寿赋::宋代：张栻::左弧念当辰，藐此卧岁晚。重云不予荫，敢望滋九畹。南邻有良朋，繁质快瓴建。进道方骎骎，吐辞看衮衮。妙语极吹嘘，至理属关键。嗟予澹泊好，学植自穮蔉。岂能益涓埃，感子意缱绻。昭然隐微中，当念仁岂远。起知妙乾体，实理践坤简。大易乃在我，亘古当一本。期君得真传，永以息邪遁。
边报 其一::明代：陈子壮::骋逐骄王子，先秋已合谋。会当一雨溽，坐使万膻愁。望逻黄花口，催番白草头。长年生牧地，驼马不胜收。
俯瞰小龙潭露天煤田二首 其二::当代：蔡淑萍::电厂煤田连轴辘，乌金墨玉走如瀑。取之“有”尽说资源，念及子孙当远瞩。
晓晴歌::宋代：郭祥正::霜风刮刮侵人肤，宿云卷卷归江湖。天开碧幕万里铺，飞出东来三足乌。羽毛浑丹光焰敷，地下万物冻以舒。我今踊跃行樵苏，白粳可籴酒可沽。乌为母，吾为雏，致我之暖，令我之餔，嗟不能报乌区区。
次韵题明妃图::清代：智圆::遥辞汉殿泪痕稠，沙漠凄凄雁阵秋。到此画工忘故我，也惊愁绪锁眉头。
萧含誉自楚中来访留集二首 其一::明代：胡应麟::下榻仍松桧，移尊更薜萝。星当雄剑聚，云傍彩毫多。客计留天目，乡书问汨罗。五游他日遂，相逐老岩阿。
答大明高皇帝问日本风俗（洪武十二年）::明代：嗐哩嘛哈::国比中原国，人同上古人。衣冠唐制度，礼乐汉君臣。银瓮篘新酒，金刀鲙锦鳞。年年二三月，桃李一般春。
凤栖梧 薄暮::清代：张令仪::归燕双双栖画阁。风卷湘帘，几点残红落。独坐小窗滋味恶。黄昏细雨春寒薄。倚遍阑干尤寂寞。一枕瞢腾，欲访槐安国。旧恨新愁牢束缚。未眠先自愁难著。
老来妇::清代：郑用锡::雁阵声中百卉彫，深丛叶叶逞红娇。浓妆可有秋娘妒，艳质偏于老圃饶。生似鸡皮年少日，啼残鹃血可怜宵。人情竞说春光好，如此容颜岂寂寥。
遣偲男归秦 其一::明代：杨爵::一简归音到狱中，令吾方寸日忧忡。感悲泪滴胸前湿，骨肉情关身上恫。万里云山形眇眇，几年天道鉴懵懵。遭逢至此须安命，总是艰难未有终。
同苏饶文宿吉祥寺二首 其一::宋代：释净端::孤峰峻岭翠光寒，山势奔湖去又蟠。今夜虎头岩下宿，更无归梦出林峦。
和王宗一咏雪韵::明代：张瑰::雰雰六月帝皇都，曾拥庄衣近御炉。对景有诗留客咏，禦寒无酒唤童沽。梨花院落重门掩，柳絮池塘一镜铺。帘动水晶光皎洁，屏开云母混模糊。醉来披氅闲徐步，兴到乘舟便欲徂。阙凤起瞻银作翅，楼龙凝望玉为须。梁园赋就词臣渴，郢里歌成和者趋。天上素娥迷月府，海中方士失蓬壶。半生嚼齧愁苏子，两鬓侵淩老蔡姑。冻压野梅催腊放，暖融原草候春苏。冯夷剪水工夫巧，屏翳驱云气力粗。共喜明年丰有兆，行看击壤颂康衢。
酬交亲枉过::明代：庞尚鹏::江村烟水望中分，绿树芳阴百鸟群。倚竹窥园曾避客，得鱼呼酒喜逢君。寻幽常藉溪边草，持赠偏多陇上云。共向北山留短榻，免教猿鹤笑移文。
寄陈履常::宋代：邢居实::十年客京洛，衣袂多黄尘。所交尽才彦，唯子情相亲。会合能几日，欢乐何遽央。春风东北来，飘我西南翔。骊驹已在门，白日行且晚。停觞不能饮，将去更复返。把腕捋髭须，悲啼类儿女。人生非鹿豕，安得常群聚。朝别河上梁，暮涉关山道。匹马逐飞蓬，离恨如春草。去去日已远，行行泪横臆。昨日同袍友，今朝异乡客。来时城南陌，始见梅花白。回首汉江头，黄梅已堪摘。杖策登高城，极目迥千里。落日下青山，但见白云起。远望岂当归，长歌涕如雨。归心如明月，幽梦过颍汝。抱膝长相思，故人安可见。忽枉数行书，彷佛如对面。纷纭辇毂下，冠盖争驰逐。吹嘘多贤豪，肯复念幽独。空斋听夜雨，深竹闻子规。此情不可道，此心君讵知。
题小瀛洲::宋代：李新::紫霞香雾隔氛尘，拟嘱安期谢海神。闻道仙居随处有，故教湖景到来新。果成行拾千年子，花落休悲二月春。咫尺徐生身不到，自应船载世间人。
题惠山练师竹轩::宋代：袁植::子猷喜种竹，太白喜乘月。俛仰云泥间，胜事俱清绝。况乃吾庐幽，风烟浩一丘。竹虚能受月华白，月白能牵竹翠浮。不应玉垒李太白，长对山阴王子猷。未携花下一壶酒，已登残夜水明楼。人间好景四并难，无如月下春琅玕。影摇金锁碎，光动剑芒寒。魂醒耿不寐，哦诗坐长叹。
送陈宪副入觐::明代：黄衷::晴鹊迎初日，旌斿照野雄。宦情滇海曲，乡思浙江东。上计宜新化，升明仰至公。悬知骑马路，强半五云中。
信行远修水筒（引水筒）::唐代：杜甫::汝性不茹荤，清静仆夫内。秉心识本源，于事少滞碍。云端水筒坼，林表山石碎。触热藉子修，通流与厨会。往来四十里，荒险崖谷大。日曛惊未餐，貌赤愧相对。浮瓜供老病，裂饼尝所爱。于斯答恭谨，足以殊殿最。讵要方士符，何假将军盖。行诸直如笔，用意崎岖外。
赋得雪山送陈庭学::元代：徐贲::蜀岭镇金位，岩壑皆古雪。春风吹不消，积厚冻愈结。寒色照锦城，皎若冰壶彻。势与太白抗，崇险自天设。君今此宦游，一览尽奇绝。人系山重轻，相望并高洁。
清江引·秋怀::元代：张可久::西风信来家万里，问我归期未？雁啼红叶天，人醉黄花地，芭蕉雨声秋梦里。
市场口占::当代：何永沂::知命人生别样情，青黄相接大升平。五更排队童年事，珍重长街卖菜声。
鹧鸪天 丙子初雪春申村作::当代：秦鸿::满闼彤云匝地潮。人无生死地无皋。恐乖儿女新妆束，愧共青山老鬓毛。天碧玉，树琼瑶。何时歌哭自渔樵？太阳收取雪笺去，怕有文章似六朝。
浣溪纱 东南::当代：黄绮::难保发肤拔七牙。未曾果腹食来嗟。只因哀乐促年华。贫后来书惟有妹，望中垂泪似无家。东南今又布烟霞。
龙江无杜鹃::宋代：黄庚::客裹春残又一年，落花满地草连天。缘何不动归与兴，祗为龙江无杜鹃。
后凯歌词九首 其九 京华::元代：耶律铸::横车组练似春花，来自天涯与海涯。说道埽除氛祲了，凯还歌奏到京华。
北风::清代：吴兆骞::马上北风哀，黄云惨不开。寒摧龙碛断，声卷雁沙来。驿骑衣空寄，嫖姚战不回。何人吹筚篥，泪尽落雕台。
重阳日颂::宋代：释印肃::去岁逢重九，风流主得宾。黄花谈般若，白法乐天真。今夕当良会，高峰没四邻。孤筇挑日月，何道不通津。
铁砧山吊郑延平::清代：郑家珍::风云彷佛护灵旗，忠节曾闻此驻师。漫说归东鲸应谶，空传吊古凤来悲。耿恭昔下甘泉拜，宋启终歌彼黍离。眢井犹存波不起，苔痕斑驳认残碑。
奉和御製幸金明池::宋代：夏竦::睿藻昭回侔列纬，时龙顺豫体苍旻。岂同周穆临瑶水，凯乐雍容浃庶民。
饭桃花铺宿覆盆 其一::宋代：王十朋::路入桃花桃未花，碧溪流水两三家。何年路接人间世，定是渔人归去誇。
灵石道中::近代：张瑞玑::驿路蝉声咽，新凉入早秋。乱山随马走，野水逼城流。清磬烟中寺，红窗树外楼。故人诗兴健，振策发高讴。
薄暮赵户部良弼官署西园同郑山人中伯醉赋四首 其三::明代：谢榛::园中有亭沼，宦邸得幽栖。曲折由人胜，深沉使客迷。竹枝风外袅，莲叶雨中低。我欲尽奇绝，明朝还杖藜。
过白沙里::明代：陶益::湖空鹤散几经春，惟有青山恋旧人。庐阜荒凉还作伴，楚台岑寂故相亲。紫芝地迥浮烟霭，碧玉楼虚对海滨。怅念昔贤心欲折，莫言忧道更忧贫。
交城道中::近代：张瑞玑::晓风残月酒初醒，马上秋寒梦不成。一角青山千树柳，苍凉不见大陵城。
望匡庐::明代：庞嵩::匡庐山麓南康军，道脉紫阳夙有闻。五老峰前环白鹿，九经天上降彤云。江船廿载经过近，尘鞅多违感慨勤。俎豆骏屏罗讲院，几从班末炙炉薰。
次韵子由侍郎书事二首 其一::宋代：释道潜::七年依岭外，遇物即防闲。宿负初偿毕，他生岂复还。飘飘疑鹤骨，奕奕蔼童颜。自许乔松寿，玄机密锁关。
上元置酒苑西楼同四兄七弟对雪瑞历两儿侍 其二::明代：区大相::凤城行乐幸同欢，雪色年光上画阑。六出花前艳流火，百枝灯里薄生寒。莺迁上苑声犹涩，雁度平楼翅欲乾。试问年来相忆处，瑶华共把醉中看。
倪尚书生祠::宋代：华岳::闻说先生入建都，一年民乐吏清癯。四厢夜月封朱户，两院春风锁翠芜。一旦有书追驷马，万冤无计彻群乌。焚香再拜祝公寿，问有清朝赏罚无。
苜蓿::近代：张采庵::花开苜蓿送残春，马邑龙城任虏尘。汉室中兴宜战伐，宋家南渡竟和亲。深闺有梦将军老，故垒无声燕雀驯。何日重申平寇令，横戈空觉胆轮囷。
已亥杂诗 314::清代：龚自珍::丹宝琼花海岸旁，羽　山似峚之阳。一家可惜仍烟火，未问仙人辟谷方。
滇海曲（八首）::明代：杨慎::蘋香波暖泛云津，渔枻樵歌曲水滨。天气常如二三月，花枝不断四时春。
自题磨剑室诗词后::近代：柳亚子::剑态箫心不可羁，已教终古负初期？能为顽石方除根，便作词人亦大痴。但觉高歌动神鬼，不妨入世任妍媸。只惭洛下书生咏，洒泪新亭又一时。
禅人并化主写真求赞::宋代：释正觉::静而纯，湛而存。海日珊瑚树，岩松琥珀根。家风传父祖，事业付儿孙。回途妙触了机用，个是百千三昧门。
秋感次谦公韵::清代：曹家达::落日江田暝，荒烟下戍楼。佳兵匪祥器，遗袂几中洲。鬼火平林夜，殇魂海国秋。谁将上方剑，一为剪蛟虬。
时人为任安语::魏晋：佚名::欲知仲桓。问任安。居今行古。任定祖。
乙酉1705三月十七夜渡海遇飓，天晓觅澎湖不得，回西北帆，屡濒于危，作歌::清代：孙元衡::羲和鞭日日已西，金门理楫乌鹊栖。满张云帆夜济海，天吴镇静无纤翳。东方蟾蜍照颜色，高低万顷黄琉璃。飞廉倏来海若怒，颓飙鼓锐喧鲸鲵。南箕簸扬北斗乱，马衔罔象随蛟犀。暴骇铿訇两耳裂，金甲格斗交鼓鼙。倒悬不解云动席，宛有异物来诃诋。伏艎僮仆呕欲死，胆汁沥尽挛腰脐。长夜漫漫半人鬼，舵楼一唱疑天鸡。阿班眩睫痿筋力，出海环珓频难稽。不见澎湖见飞鸟，飞鸟已没山转迷。旁罗子午晷度错，陷身异域同酸嘶。况闻北嶕沙似铁，误尔触之为粉齑！回帆北向岂得已，失所犹作中原泥。浪锋舂汉鹢首立，下漩涡臼高桅低。怒涛汹溅顶踵湿，悔不脱壳为凫鹥！此事但蒙神鬼力，窅然大地真浮稊。翠华南幸公卿集，从臣旧识咸金闺。挂冠神武踪巳迈，愿乞骸骨还山溪。读书有儿织有妻，春深烟雨把锄犁。
海天春晓十首 其二::明代：陈繗::大地春回大海中，韶华不与异乡同。林椰叶老无穷碧，海漆花娇别样红。钟鼓响低千瘴月，客船牵动五更风。平明纵步琼台看，描画丹青四面通。
临高台::明代：霍与瑕::临高台，望隔洲，白蘋红树送新愁。惜远别，起离忧。勖灵修，加飧食，浔州之水不咫尺。男儿投笔自封侯，何况金章紫绶照兰舟，勖灵修。
焚龙涎香::明代：杨巍::夜静香烟入杳冥，草堂犹似带龙腥。不知何处鸣孤鹤，飞下窗前听道经。
辛亥元日游闻人省庵园和陈药房韵::宋代：林尚仁::倚栏吟未稳，把酒问溪山。今日又添岁，一冬无此闲。梅花依竹静，雪意避春悭。次第灯期近，重逢一解颜。
山中之乐三章送徐明叟胡直内苏德翁归严濑并寄夏自然 其二::宋代：方回::山中之乐兮乐可忘忧，草木春青兮黄为秋。云出云还兮人世晴雨，寒拾槲叶兮以襦以裘。顾独影兮无愧意，行小倦兮荫樾以休。天四壁以为家兮，户无可闭其奚偷。何两角之有国兮，战尘红而血流。谁独有此山中兮，我将焉求。送子于行兮，聊赓我讴。
闰五日伯卿以诗招饮不赴次韵答之::清代：朱景英::荆楚岁时逢五日，风前吊古动悲歌。怀乡忽为天涯切，度节其如夏闰何。鸡黍约虚劳折简，鲸波饮鬨不胜荷。惟堪得句频书扇，吟赏期君一再过。
解语花 盆莲::近代：张伯驹::明霞照影，薄雾生寒，彷佛银塘里。液波前事，飘零恨、敢怨托身无地。盈盈勺水，载不住、鸳鸯游戏。依约间、相对庐娘，细细闻吹气。无限红情绿意，怕西风摇落，重换秋思。翠鬟斜坠，怜憔悴、何日早成连理，锦边并蕊。记宴赏、碧筒曾醉。看旧时、分种莲心，愁泫啼妆泪。
用平年兄有小舟曰荷花片以诗索赠次来韵赋答 其五::明代：张萱::兰桡不宿蓼花洲，莫拟山阴棹雪舟。歌罢采莲龟作枕，梦中亦是镜中游。
临水::清代：李锴::几上残编倦不收，溪边沙鸟默相求。看书忽下千秋泪，临水翻增万里愁。老去襟怀偏忆远，古来辞赋已悲秋。塾中同学今谁在，独许青山照白头。
恕斋::宋代：韩淲::公心不两照，私意必四出。涖官行法间，要以身为律。物物或藩篱，事事祇刀笔。由来贵仁贤，存之在勿失。美哉一言富，乃榜此书室。因利得行义，徇名岂忘实。君兮诗中仙，我语非秘密。三叹莲幕地，退食有学术。
舟泊五圣祠前::宋代：薛琦::叶落古祠前，村安许宿船。人声齐到客，月色独归禅。野火明秋渚，山钟出寺烟。推蓬不成寐，霜气览江天。
冬日微雨集逍遥楼看颜鲁公碑二首 其二::明代：邓云霄::风急松涛满古城，感时临眺若为情。黑云只合催诗赋，微雨那能洗甲兵。岭外山川多旧垒，楼头笳鼓入边声。戈般明发南征路，懒向湘流吊屈平。
春兴 其四::明代：杨慎::忆昔衣冠侍帝庭，常陪鹓侣翥仙冥。张骞银汉通牛斗，方朔金门隐岁星。鳷鹊吟诗宫月白，凤皇传诏御烟青。梦回髣髴钧天奏，肠断萧条海角亭。
题来安县兴国寺::宋代：遇僧::三千里地孤寒客，七十年前富贵家。泛海玉龙驾雪浪，权藏头角混泥沙。
偕徐子由余子侯陈应求游虎丘岩偶题壁韵叶因::宋代：黄公度::一室函沧海，群公半列侯。放怀追许谢，洗耳笑巢由。花暖蜂相趁，泥香燕自求。杖藜穷胜境，染笔记春游。
偈倾一百六十九首::宋代：释智朋::天上星，夜夜现。眼豁开，方始见。黄面瞿昙，脑后拔箭。
谒陵有述 其二::明代：王世贞::文皇起北平，迅扫天下兵。六飞燕然山，却刬单于庭。千艘凌渤澥，象纬偃不惊。遂令职方氏，王会所未名。奇琛及怪兽，重译归我明。卜鼎故龙潜，其阴郁佳城。愀然边烽色，慷慨有馀情。
虞山怀旧::近代：黄炎培::孽海烟花早品题，忏将绮梦付惊鼙。词人老去留仙蜕，白发秋娘日夕啼。
梅花绝句四首 其二::清代：曹家达::剪水冰花吹短篱，交横琼玉影参差。酒阑人散月初堕，一掬芳心寄阿谁。
哭陈伯求::宋代：舒岳祥::早总淮西饷，晚为刑部郎，艰危身九陨，漂泊泪千行。天地孤忠在，山河遗恨长。寡妻随季女，犹得在鄞乡。
春日舟中喜晴三首 其二::宋代：刘弇::久厌梅蒸蠹客袍，一逢晴色喜陶陶。岚烟散后青山出，海雾开来日月高。四海廓成清世界，五湖消灭恶风涛。九衢来往趋名者，遂免泥涂仆仆劳。
和憨山师菩提庵八咏 其一::明代：李流芳::平野垂四周，陡然横一丘。菩提无种子，莫向去来求。
浪淘沙::近代：丁宁::风信一番番，芳序将阑。樱桃未熟楝花残。记得片帆南浦日，料峭春寒。日暮望家山，烟树迷漫。子规啼遍碧栏干，频道不如归去好。何处乡关。
春望牛首::明代：朱元璋::遥岑峙立势苍然，春听莺啼景物鲜。叠嶂倚天江月外，三山映带石城边。
水心先生为赵振文作马塍歌次韵::宋代：刘克庄::洛阳牡丹隔万里，棘荒姚魏扶不起。马塍近在杭州陌，野人只向诗中识。匀朱傅粉初窥墙，海棠为屋辛夷房。千林春色已呈露，一株国艳犹閟藏。多情荀令香透袖，俊游恐落都人后。摇鞭深入红云乡，解衣旋贳黄滕酒。淮南芍药初过兵，人生何必塞上行。坠裀委壤各有命，肯学冻士鸣不平。移家欲傍园翁住，手开芜地通苹渚。寻芳栩栩趁蝶飞，逐臭纷纷怜蚋聚。君不见玄都吟笔妙燕许，诗人却遣世人怒。君若拿舟独往时，我亦荷锄相随去。
为客::宋代：晁说之::为客淮南望上京，祥烟不远恨峥嵘。居人避湿开门晚，宿鸟眠寒择木惊。波浪无时潮失信，关河有盗梦非情。不知归计何从得，碧颍青嵩尽未成。
用张济川所举诗韵漫作::宋代：李若水::经霜落叶金堆地，遇雨奇峰碧满门。要识丰年在何处，牧儿横笛下烟村。
未明赴公署即事::明代：王世贞::侵晓赴公署，聊将馀梦辞。马蹄破残月，松影战微飔。宿雾人语出，孤灯生事知。还袪在喧态，嗒尔寄遐思。
白云::宋代：林通::白云亭构见浮图，贤尹标名意有余。閒抱石岩禅客座，影笼墨迹宪台书。玎珰玉溜无停响，潇洒琅玕不用疏。登赏已知情放佚，飘飘应喜类相如。
范生善形家言自山西还将归豫章诗以别之 其一::明代：袁宏道::一身直出雁门关，踏遍尧封禹迹还。收拾行縢与笈子，待随徐福上三山。
寄山中旧知七首 其三::宋代：朱熹::晨兴香火罢，入室披仙经。玄默岂非尚，素餐空自惊。起与尘事俱，是非忽我营。此道难坐进，要须悟无生。
点绛唇 三月望贺冒鹤亭丈鹿鸣重赋，并寿八十有二，与螺川即席联咏::清代：吴湖帆::鹤鹿同春，盛逢重举花前醉。孝廉船系。共爱人间瑞。彩舞翩跹，绕砌腾兰桂。华堂启。传觞桃李。三五年年会。
墨妙轩::清代：弘历::苕华勒壁贞，墨妙荟菁英。远取东坡义，近规锡麓情。烟云相罨护，唐宋与逢迎。不更临池学，山阴早擅名。
自天竺遇雨却回灵隐::宋代：郑獬::月桂峰前快雨飞，林间避雨亦沾衣。才晴便出西山路，却共断云相趁归。
莪默绝句集译笺乙集 其二四一::当代：伯昏子::迷茫命理苦探求，久惑南柯作倦游。富寿夭殇本天定，何曾与汝共筹谋。
往在::唐代：杜甫::往在西京日，胡来满彤宫。中宵焚九庙，云汉为之红。解瓦飞十里，繐帷纷曾空。疚心惜木主，一一灰悲风。合昏排铁骑，清旭散锦eL.贼臣表逆节，相贺以成功。是时妃嫔戮，连为粪土丛。当宁陷玉座，白间剥画虫。不知二圣处，私泣百岁翁。车驾既云还，楹桷欻穹崇。故老复涕泗，祠官树椅桐。宏壮不如初，已见帝力雄。前春礼郊庙，祀事亲圣躬。微躯忝近臣，景从陪群公。登阶捧玉册，峨冕耿金钟。侍祠恧先露，掖垣迩濯龙。天子惟孝孙，五云起九重。镜奁换粉黛，翠羽犹葱胧。前者厌羯胡，后来遭犬戎。俎豆腐膻肉，罘罳行角弓。安得自西极，申命空山东。尽驱诣阙下，士庶塞关中。主将晓逆顺，元元归始终。一朝自罪己，万里车书通。锋镝供锄犁，征戍听所从。冗官各复业，土著还力农。君臣节俭足，朝野欢呼同。中兴似国初，继体如太宗。端拱纳谏诤，和风日冲融。赤墀樱桃枝，隐映银丝笼。千春荐陵寝，永永垂无穷。京都不再火，泾渭开愁容。归号故松柏，老去苦飘蓬。
次韵奉和::宋代：释惟晤::道安独继襄阳踵，诗好慵窥霅昼评。竹屋数间经几载，草衣三事傲平生。纵陪林下收孤迹，难学人间走大名。灯火已残谭未倦，晓风斜雨打窗声。
叶台山宗伯入贺过访夜集::明代：于慎行::黄石峰头驻綵旃，蓬蒿三径埽寒烟。他年别梦金闺迥，此日秋声玉树偏。幸有卿云能捧日，不须杞国浪忧天。山深朋旧相逢少，莫厌城笳触酒筵。
寄家书::明代：高启::底事乡书累日修，路长唯恐有沉浮。还忧得到家添忆，不敢多言客里愁。
入齐云::明代：释函是::深山高卧白云屯，閒听林莺尽日喧。不为痴呆宁有此，肝肠空向石头论。
新蝉::唐代：卢仝::泉溜潜幽咽，琴鸣乍往还。长风翦不断，还在树枝间。
寄和常理斋四弟二十一首 其十 为儿子士惠求聘令女蒙俯允敬谢::清代：慈国璋::债名欢喜日相寻，男女室家父母心。之子于归思淑德，十年乃字获佳音。冰清玉润知难副，骍角犁牛愧转深。万里成言惟一纸，百年良约重千金。
沙河井道中::近代：黄英::旅馆颓垣日已斜，空庭驴粪啄群鸦。记曾走马峨眉路，沽酒梅村嗅落花。
江上晚行::明代：李先芳::褰帷方出郭，江上欲黄昏。却望东原道，青山蔽县门。蝉鸣月里树，犬吠水边村。何处分渔火，芦花隐钓。
虞美人（即事）::宋代：王质::绿阴夹岸人家住。桥上人来去。行舟远远唤相应。全似孤烟斜日、出阊门。浪花拂拂侵沙觜。直到垂杨底。吴江虽有晚潮回。未比合江亭下、水如飞。
徐子容薜荔园十二咏 其十 留月峰::明代：薛蕙::阴崖抱嵌窦，倒景如明月。玉气夜逾妍，珠光朝未灭。云归晕正满，雾上轮初缺。西园宴客处，临玩情无辍。
口号寄人一首::当代：秦鸿::缺月孤灯辨古今，青山拥髻竹风吟。彭郎矶下波千尺，不是沧江欲驻心。
草亭远望::宋代：郑刚中::酴醿试玉在新条，风肃朝阳宿雾消。侵晓不知花有露，清寒惟觉梦无聊。
再入武林柬王水部并怀蔡南宫::明代：胡应麟::琅琊门阀擅三吴，携手燕城醉玉壶。尚记南宫邻北阙，那知东阁傍西湖。帘栊夜月飞吟啸，船舫春风入画图。谁道宦游乡信隔，长洲咫尺在菰芦。
入都 其七::清代：李鸿章::一入都门已到家，征人北上日西斜。槐厅谬附明经选，桂苑犹虚及第花。世路恩仇收短剑，人情冷暖验笼纱。傥无驷马高车日，誓不重回故里车。
祭九鼎十二首::宋代：真宗::疊之初登，其产昭陈。疊之既裸，其香升闻。神心嘉止，于焉欣欣。贻我有年，穰穰其仁。
南柯子::明代：邵梅芳::杏雨新沾砌，梨花冷闭门。几重映色上湘纹，断送墙腰长日、又黄昏。澹澹斜阳下，微微碧树分。楼高莫倚数归人，望去浮云千里、怨王孙。
严先生钓台同范茂明浚赋::宋代：赵公豫::汉帝中兴握赤符，先生恬澹隐名区。羊裘自是林泉物，龙德原非将相徒。不学淮阴遭戮辱，岂同尚父预匡扶。高踪卓绝横今古，瞻拜桐江感叹俱。
次韵和孔周翰侍郎洪州绝句十首 其四::宋代：郭祥正::寸心无事自然灰，不是南柯一梦回。水畔小楼无客到，独携筇杖等閒来。
示从游诸生::清代：戴亨::换骨玄霜日夜舂，问谁服食驻芳容。他时我欲寻仙侣，鸾鹤空怀去后踪。
重阳后庭中晚步::明代：张祥鸢::丛菊几枝吐，重阳昨夜过。美人别我去，怀抱奈秋何。月露闲阶砌，衣裳旧薜萝。手携小儿女，顾影舞婆娑。
好事近 寄怀婉洵大姊::清代：左锡璇::忆自别君颜，已易一番寒暑。多少别离情况，诉西风寄语。秋来容易损柔肠，不独黄昏雨。偏是一檠灯影，照相思最苦。
家酿红酒美甚戏作::宋代：曾几::曲生奇丽乃如许，酒母秾华当若何。向人自作醉时面，遣我宁不苍颜酡。得非琥珀所成就，更有丹砂相荡磨。可怜老杜不对汝，但爱引颈舟前鹅。
予分配在岳化，暑假至其地，正肖健所居也。与姑母饭于其家。归车中赋此，记所与共语意也::当代：卢青山::凉气忽如秋，天公欲我留。知君离别意，不肯放行舟。迁化付天运，穷通任物筹。与言能得意，似此更何求？仆本最疏放，君真爱自由。居家能四海，舞袂即三丘。会当同绝顶，傲啸接天流。
贤者之孝二百四十首·张九龄::宋代：林同::连理庭中木，丛生坐侧芝。未尝闻孝感，一一有兹奇。
师子林八咏 其五 指柏轩::元代：郑元祐::反覆神机老赵州，庭前柏树几经秋？空林元自无枝叶，莫著祥鸾宿上头。
癸酉冬赴部除夜宿信州客舍::宋代：方翥::隔屋青灯一点明，卧听檐雨落三更。无因作得还乡梦，门外儿童爆竹声。
和原甫同诸公饮郇公园::宋代：刘攽::车马何籍籍，相从城南陌。大第锁名园，朱闳间素壁。即事览胜槩，抚旧叹陈迹。零落归山丘，慨吒西州客。春风几时还，顾盼生颜色。杂英缀初红，宿荑吐新碧。故池无还波，乔树实自昔。赏心及兹辰，缅想缔构力。十千置尊酒，玉斗雪霜白。饮醉半欢哀，浩歌怀感激。天地亦旅人，川谷故变易。欢娱瞥过目，百年犹暂觌。即令西驰晖，稍复向禺昃。我辈不尽兴，将为后时惜。
任氏行::唐代：白居易::燕脂漠漠桃花浅，青黛微微柳叶新。
倦寻芳::清代：俞樾::小移步障，闲泛灵楂，西子湖畔。大好清游，苏白也应相羡。康乐行窝随地筑，达摩芦叶沿流转。斗奇情，有浮梅槛稳，驾霄亭健。念往事、风流消歇，二百年来，犹有馀恋。坐对湖山，昔日胜游谁见。几处神楼空结想，十年船会难如愿。只荒凉，薛家庐，曲阑凭遍。
廿一兄以手和四清香见饷用心清闻妙香为韵成::宋代：曾几::不属蔚宗传，又非知见薰。从来香一瓣，只许自闻闻。
赠刘琨诗二十首 十六::魏晋：卢谌::纤质实微。冲飙斯值。谁谓言精。致在赏意。不见得鱼。亦忘厥饵。遗其形骸。寄之深识。
寄吕少冯时余单骑入都将发楚::宋代：吴则礼::老夫得酒有何好，且饮中秋白露团。已戒奴人送斗米，更呼友生共盘飧。坐谈稍觉佳月出，起舞不知清夜寒。明发垂垂向梁宋，轩然秃发映儒冠。
送渭侍者省师叔印宗就问讯::元代：无愠::徂徕之松渭川竹，劲节高标拔尘俗。衲僧行志亦如斯，甘分空山抱幽独。香严一击忘所知，鸟窠叠足忘危枝。只将松竹代说法，布毛何用拈来吹。道人东寺有师叔，慎莫抛家事驰逐。铁船打就已多时，归帆好趁东风熟。
送黄清甫::明代：欧大任::羁旅难久留，良会不易得。别子十五秋，惄矣川原隔。忽复聚京室，何异衾与席。兴言讲妙艺，励志勖明德。浮云岂能停，芳草忽已积。今晨鸣仓庚，告我万里役。引驺长安道，挥袂鼎门侧。子往滇僰游，余念嵩衡适。杂佩当遗谁，明霞自堪食。临津怅悠悠，握兰慰行客。
沁园春（示诸儿）::宋代：陈著::信书成痴，捱到如今，无生可谋。奈浑家梦饭，谷难虚贷，长年断肉，菜亦慳搜。风雨潇潇，江山落落，死又还生春复秋。八十岁，是这般多活，堪吊堪羞。休休。盍自回头。要铁汉须从穷处求。那袁安闭户，恬然僵卧，少陵任妇，长是贫愁。一等清风，千年佳话，蚁蚋看他金谷楼。是是是，笑出门天阔，一片云浮。
和答魏道辅寄怀十首::宋代：黄庭坚::猛虎倚山号，强梁不敢前。失身槛穽间，摇尾乞人怜。男子要身在，万金自保全。云黄雉兔伏，霜鹘莫空拳。
水龙吟::元代：王恽::相逢一醉金荷，气豪长恨欢娱少。貂蝉贵待，内家声伎，琵琶最好。铁拨鹍丝，划然中有，繁音急调。笑黄云出塞，青衫拭泪，恩怨事，君休道。且听新声硬抹，更银筝、与相缭绕。空堂雪辊，玉盘珠迸，清雄缥缈。汉殿承恩，侯藩作牧，此心未老。付曲中细写，他年事业，拜红云岛。
洞庭秋月::明代：沈明臣::木落天青万里波，洞庭秋色月明多。不知何路长沙去，只唱三洲估客歌。
丁丑元夕宴一斋殿下所先以事归五华杨先生赋诗见忆仰荅并酬谢一斋::明代：边贡::楼外栖禽夜不惊，楼中月上霁多情。庭花欲放先春色，几瑟虚含太古声。兴是剡溪催返棹，句飞东野故逃盟。灯衢醉拂流尘转，转忆王孙殿閤清。
早行::明代：石宝::鸡号出村巷，凉飙欺宿酲。云开忽见斗，东方渐熹明。落叶堕马前，舞意亦轻盈。残月隐树杪，眉黛不胜情。病客自多愁，况乃闻秋声。一步一叹息，恨繁足屏营。人生安即乐，岂必公与卿。要当识尼父，从好胜浮荣。
元夕吴阊纪游诗四章 其四::清代：姚燮::若或遇之阆风台，琼花作息虬为胎。洞庭平掌高筵开，玉琴一抚天风来。仙蛾如雪匝行杯，箜篌小部列屏障，且歌且咽羞迟回。醉眠鹤背看尘宇，万梦如蚊月亭午。月从天上照歌舞，人自人间梦凄雨。
浪淘沙 秋景::清代：曹尔堪::桐影下帘帷。山乱斜晖。远峰螺黛欲含眉。残柳无情丝当絮，争奈风吹。孤雁荻花湄。病也堪悲。水侵菡萏怨深谁。绿水人家鱼篆浅，燕子飞归。
梦江南::当代：陈述元::周总理，昨夜喜相逢。胥靡自怜缘分绝，如何来到梦魂中。敢道内心红。拳拳意，咫尺语难通。懊恼人天三百日，瞻依云水万千重。眉际飏东风。
洋河::明代：邓林::洋河东去接庐沟，奔赴长淮入海流。不是鲤鱼红尾短，便传好信到南州。
蓬户::明代：程嘉燧::蓬户居然昼不开，消忧佳客数能来。水晶盐尽调冰屑，新酝缸倾杂旧醅。雄辩满筵才五斗，挥毫落纸更三杯。人生莫论无多屐，相见何妨日几回。
寄怀范尧卿::明代：谢榛::老来黄鸟更愁闻，两度春风不见君。书到日南心万里，碧鸡山下有停云。
奉和学士胡公春日陪驾同游万岁山（二首）::明代：金幼孜::暖露滋瑶草，轻飚动碧篁。龙蟠知岁月，鹤唳识风霜。凿谷通仙径，穿岩辟洞房。回看城阙近，禁树晚苍苍。
送熊都宪::明代：梁储::欲知明主念边民，请看皇华遣大臣。铜鼓山前饶暮雨，画熊车上有阳春。平生慷慨多忧国，今日驰驱敢爱身。七十四年衰病客，尚能持此为君陈。
五言古诗凡十四首 其六::明代：李昱::夏后承四载，胼胝事洪流。龟文自天锡，大法列九畴。皇极居其中，锡福为民休。商辛既不极，姬政日以脩。慇勤访箕子，彝伦为咨诹。至哉君子心，传道非臣周。
枯株鹡鸰::明代：张宁::冻雪满林梢，孤飞不敢高。虽无俦侣顾，还自惜翎毛。
上巳日::清代：弘历::浮岚暖翠暮春时，明净波光座上披。此日此湖难适遇，或晴或雨信皆宜。山阴禊事兴思近，灵隐钟声入听迟。烟柳六桥无尽意，兰桡祗惜向前移。
秋日晨与寄楚望::宋代：张耒::夜雨霁清晓，浮云散凉川。幽人理青发，汲彼石井泉。焚香展素帙，持珠讽妙言。晨晖淡悠扬，秋霞丽绀天。萎花开露余，孤叶零风前。感此芳节晚，长啸心悠然。倾觞散滞念，粲菊留华年。牢落岁暮心，非君谁与宣。
三月三日宴王明府山亭（见《岁时杂咏》）::唐代：陈子昂::暮春嘉月，上巳芳辰。群公禊饮，于洛之滨。奕奕车骑，粲粲都人。连帷竞野，袨服缛津。青郊树密，翠渚萍新。今我不乐，含意□申。
菊花十二首::宋代：史铸::一夜清霜殒物华，寒芳开晚独堪嘉。折来嗅了依前嗅，不是寻常儿女花。
浪淘沙 偶成::清代：顾太清::人世竞无休。驿马耕牛。道人眉上不生愁。闲把丹书窗下坐，此外何求。光景去悠悠。岁月难留。百年同作土鬘头。打叠身心安稳处，顺水行舟。
小重山 其一 游壑庵::清代：吴绮::苏小堤边东复东，啼莺声不住、百花中。断桥无路倩云通，人过处，又被碧云封。鸥鹭莫回踪。胡床清兴剧、与君同。接䍦颠倒玉瓶空。人醉也，卧占翠芙蓉。
白日::近代：舒云逵::白日忽倾夕，秋窗枯坐时。岁月已如此，肝胆知向谁。星斗郁云黯，蒹葭寒露滋。颓流不可逐，志与古人期。
龙山国恩寺谒卢祖影堂::明代：成鹫::群峰西峙水流东，旧路分明见祖翁。白日渐低祗树影，青山空冷桂花风。当时不合分南北，后世何因说异同。一瓣真香为谁爇，镜台无像日当中。
信手翻古人诗随所得次韵夜坐除夜沐浴::宋代：陆游::病起瘦可惊，崚嶒夜窗影。八十遂当至，何止践衰境。食箪幸能尽，药裹亦已屏，汲泉煮日铸，舌本味方永。士苦不自晦，常若锥见颖。叔度独何人，长陂渺千顷。
钱生幽禽图::元代：范梈::谁人剪下碧梧枝，误落西风粉墨池。立断小禽飞不去，朝阳何事凤鸣迟？
张山宿民房::明代：黄公辅::驰驱入夜少村烟，容膝一窝荻苇编。一枕倦眠鸡唤起，寒风又齧早行鞭。
元日早起即事::明代：凌义渠::村鸡寒复涩，又觉五更时。门帖留新句，他乡见古仪。所思聊复尔，有梦不容追。却愧主人意，艰难备一卮。
死别::明代：王彦泓::三年珍重感怜才，此别应须到夜台。中路相抛悲复愧，几时还望墓田来。
好事近::宋代：曹组::茅舍竹篱边，雀噪晚枝时节。一阵暗香飘处，已难禁愁绝。江南得地故先开，不待有飞雪。肠断几回山路，恨无人攀折。
西陬牧唱词二十六首 其二十五::清代：王芑孙::打阪山边更有山，唐碑穹峙据孱颜。开疆可笑姜行本，妄欲铭勋窦马间。
送张中丞入台从事::唐代：李德裕::驿骑朝天去，江城眷阙深。夜珠先去握，芳桂乍辞阴。泽国三千里，羁孤万感心。自嗟文废久，此曲为卢谌。
忆秦娥::明代：翠微::杨枝袅，恩情无限天将晓。天将晓，漏穷难唤，教人烦恼。邮亭一夜风流少，匆匆后会应难保。应难保，最伤情处，残云风扫。
吴波亭二首::宋代：吴潜::吴波亭下击扁舟，轻雨轻烟又麦秋。乌兔衔将日月去，江山管定古今愁。
初春游玉泉山 其四::清代：弘历::结缚棕毛屋两间，竹垆偶试惬馀閒。只疑第一泉应笑，何必区区学惠山。
碧润亭::宋代：杨埙::妙笔王维图莫就，多才康乐咏难穷。楼台一族出云杪，激雪浪生寒涧风。
漫兴四首 其四::元代：王冕::壮心殊未已，望望尽黄沙。韦帽笼鸦鹘，毡囊载骆驼。过关南客少，出塞北风多。田牧俱荒废，空怀马伏波。
西楼月下送陆长康::明代：盛鸣世::分散欢娱地，班骓送陆郎。乌啼白门夜，月上一楼霜。扬子分衣带，明河接泪行。大刀重有约，团扇莫相忘。
春怀::元代：刘诜::连阴如病醒，耿耿乍离索。钟疏山馆静，花落春衣薄。清心近懒率，壮事成寂寞。卧看古木枝，幽鸟午频啄。
溪庵放言十首::宋代：刘克庄::八斛四斗舍利，一丈六尺金身。右胁已寂已灭，双趺是妄是真。
长相思（寄远）::宋代：刘克庄::朝有时。暮有时。潮水犹知日两回。人生长别离。来有时。去有时。燕子犹知社后归。君行无定期。
游安化禅林，赠法灵、果圆两师。自先银台至余兄弟，与寺僧相识四世矣::清代：张问陶::历落双轮未惜遥，偶来鹿苑话迢迢。僧移花影皆寒瘦，愁入蝉声更寂寥。尚忆当年留玉带，且拚今日醉金貂。生公看惯升沉事，粥鼓经鱼自暮朝。
江城子 咏柳::清代：董俞::谁将羌管奏离筵。画桥边。酒旗前。细剪春风，莺语自年年。最是青青愁不了，常泣露，更啼烟。隋堤残月影翩跹。吐香绵。暮春天。飞入玉楼，常伴玉人眠。不信柔腰刚一捻，能禁得，许多怜。
次韵和孔朝议::宋代：刘攽::自愧专城无到客，今晨锡宴喜君同。诗言泮水始可与，酒胜邯郸长不空。但有葵心倾日下，待看云瑞起封中。高车清兴底易尽，怪似林间束缊翁。
秋夜冲虚观听羽人奏乐::明代：李云龙::花宫云敛金轮高，羽人向月张云璈。寒潭水立群龙号，翩翩鸣鹤来九皋。瑶阶石裂山泉叫，修篁高咏长松啸。忽如玉斧削琅玕，又如黍珠撒金盘。响入遥天杂风雨，老猿掷枝山鬼舞。鲍靓长吟倚琼树，足下呢喃双舄语。
赠山农二首 其二::明代：陈恭尹::死国当年尚有孤，为忠为节义何殊。白头吟望天南路，老泪相逢各未枯。
和李与厓诗人客怀之作 其二::明代：区元晋::矮屋不安门，花香长满席。小蛮斗新影，和月倚素壁。
奥旷室::清代：弘历::月廊通曲奥，云牖含虚旷。得槩既不一，会趣亦殊状。清音凭暗泉，静寄对奇嶂。位置信远俗，俯仰堪生畅。而何每慊然，未敢吾心放。
怀同岑::明代：屈大均::空翠洞庭阴，松风吹满林。白云不可见，日与数峰深。闻在毛女洞，时时拂素琴。秋来摘朱橘，霜露湿衣襟。
忆昔乡居十一月二十日醉书四首 其一::当代：卢青山::青山试雨绿油油，蝶闹蜂喧遍隰洲。只有杨枝无一事，时吹花絮作悠游。
偶戏::宋代：秦观::偶戏失班龙，坐谪昆仑阴。昆仑一何高，去天无数寻。嘉禾穗盈车，珠玉炯成林。天飘时一拂，清哀动人心。一面四百门，宫谯云气侵。阙然竹使符，难矣暂登临。群仙来按行，怜我久滞淫。力请始云免，反室岁已深。亲朋喜我来，感叹或沾襟。尘寰君勿悲，殊胜巢嶔崟。
记正月二十五日西湖之游十五首::宋代：方回::身为帝傅辩章公，慎恤奇丸侈后宫。更欲长生汲丹井，山中笑倒葛仙翁。
壬戌首春十九日锁宿玉堂四绝::宋代：刘克庄::无情莲炬剪将残，有样葫芦画不难。尽笑翰林麻草拙，谁知老子布衾寒。
新辟小园::宋代：陆游::席地幕天君勿嘲，随宜野蔌与山殽。幽花避日藏深叶，归燕寻人理旧巢。曲水咏觞空念昔，斜川邻曲自论交。清贫尚媿茶山在，送老湖边有把茆。
题贾园四首 其四::明代：边贡::靡靡菰蒲傍水涯，粼粼白石映青鞋。今年欲此消长夏，合扁君堂作我斋。
幽州新岁作::唐代：张说::去岁荆南梅似雪，今年蓟北雪如梅。共知人事何常定，且喜年华去复来。边镇戍歌连夜动，京城燎火彻明开。遥遥西向长安日，愿上南山寿一杯。
白湛渊书来命赋绿阴::宋代：释文珦::化红为净绿，圃树已成阴。俯映澄渊水，清如静者心。华滋深几席，余润滴衣襟。众鸟犹如爱，皎皎遗好音。
潘浮碇明府解印绶去归罗浮山中作邀月楼伏龙苑于双湖之阳作此寄简::明代：邱云霄::仙人本自好楼居，勾漏归来发懒梳。开苑伏龙丹鼎静，栽松巢鹤翠堂虚。藤蓑蕉笠双湖钓，水月山云万卷书。寄语东山高卧处，苍生消息近何如。
移家小虞浦上二首 其一::明代：龚诩::清风明月小虞滨，鹤发萧萧一老身。自信胸中无一事，得居林下作閒人。无钱无粟未妨乐，有酒有书谁道贫。满野閒花并野草，无非都是自家春。
题熊云巢竹石图::元代：陈旅::道人种竹三千个，定有新巢宿凤凰。石上幽香飘露粉，檐间新绿袅风篁。天坛月白瑶笙近，水国春寒翠袖长。见说故人东海上，钓竿日暮倚扶桑。
呈嬾翁六首::宋代：白玉蟾::秋雨织愁成段，暮云过眼生花。栖凤亭中寂寞，武夷旧有仙家。
暮春杂咏 其一::清代：胤禛::春云澹荡满平湖，渺渺烟波接绿芜。芳甸雨过花竞笑，画桥风起柳相扶。莺歌鸟语天然曲，水秀山清自在图。胜景已超尘世界，何须驾海访蓬壶。
七月朔日放歌::清代：弘历::百年三万六千日，一岁三百有六旬。五十一万八千度，孟朔百八十分均。即看金翼不停晷，后今视昔俯仰陈。当秋未至盼秋来，哓哓者又何为哉。卓午剧热思雨好，润滋荞菜丰收保。早种禾黍兆固佳，雨速晴方不致潦。掷笔大笑忆佛言，求欲无厌实烦恼。
山中游::元代：叶颙::木翳兮林深，境幽兮径平。峰高兮月小，涧古兮泉清。雾氤氲兮图形，水飕飗兮琴声。春欲暮兮乌啼花落。秋将至兮鹤唳猿鸣。膏吾车兮整吾驾，将有事兮林坰。爰发爰启，载兴载征。访仙人兮琳宫扣释子之玄扃。高揖浮邱远邀广成。拾丹田之瑶草，采翠巘之琼英。掘栖烟之枸杞，斸含露之猪苓。驻予颜兮长春，延予年兮遐龄。与日月兮同光，偕天地兮不倾。蔽明兮掩聪，凝神兮啬精。心清兮欲寡，体安兮气宁。绝交息游罢送休迎。不记晦朔，宁知亏盈。不事王侯，宁识公卿。虽乏钟鼎之贵，终无鈇钺之刑。尘缰莫系，世网曷萦。得失一致，宠辱不惊。何必论泰山之重鸿毛之轻。麻衣之贱金章之荣。又何必计蝇头微利蜗角虚名。长途扰扰，闹市营营。蹈草庐之高躅，诵陋室之佳铭。土床石枕雾帐云屏。依稀和靖彷佛渊明。玩庭梅之冷艳，嗅篱菊之秋馨。听莺鹂之求友，呼鸥鹭以完盟。展奇松之轩盖，铺软草之毡茵。临清流兮洗耳，汲沧浪兮濯缨。躬耕幽屿，独钓荒汀。酒船茶灶，诗卷棋枰。樵渔宾客，牧圉弟兄。更唱迭和，极论深评。云边横笛，月下吹笙。随心去住，任性纵横。缅思畴昔，庆快平生。襟怀洒落，胸次峥嵘。逍遥丘壑，放浪身形。悠然遗世，脱尔忘情。回视彼抗尘走俗之辈，蜂房课蜜之功甚时可办，蚁穴封侯之梦何日能醒。亦何异于填海之精卫，良可悲夫烧空之火萤。
常山旅夜::清代：严遂成::江馆云阴合，青灯耿夜阑。橹声离岸小，山气压城寒。树老鸦栖稳，泉枯鹿饮乾。草坪明日路，细雨湿征鞍。
旅菲杂咏二十八首 其二::清代：吴妍因::果下龙驹一辆轻，绿槐夹道柏油平。须臾驰向繁嚣市，真觉城应马粪名。
冬日::宋代：利登::藤果累累熟，山晴自绕檐。断薪经雨湿，野菜着霜甜。诗秒客相笑，家贫鹤不嫌。谁能更惆怅，痴坐卷疎帘。
送黄吟隐游吴门::宋代：盛烈::寒江买棹催遄征，何如缓泛六桥寻鸥盟。侯门怀刺谒掌傧，何如散策孤山探梅信。吟隐豫章之耳孙，调高琢句期颛门。西江不住来西湖，唤醒晚唐诸老魂。有时吐出惊人语，定须贵杀雒京楮。脍炙人口徒属餍，还来只字不堪煮。行吟荏苒岁欲暮，束装又问吴中路。节翁旧有珠履缘，何况荐书袖无数。此行一句直万钱，十句唾手腰可缠。归来卸却扬州鹤，推敲调度权架阁。
聚仙台夜饮::金朝：元好问::永夜留欢席，高怀远市尘。月凉衣有露，风细酒生鳞。乡社情亲旧，仙台姓字新。殷勤诗卷在，长记坐中人。
五月十二日悼同儿成绝句十首 其四::清代：许传霈::学字还须学读书，旅窗消遣日之馀。何期此意先窥透，朝晚课功不俟□。
关山月::唐代：卢照邻::塞坦通碣石，虏障抵祁连。相思在万里，明月正孤悬。影移金岫北，光断玉门前。寄言闺中妇，时看鸿雁天。
题画::当代：程滨::天涯人独立，满地叶金黄。身后斜曛暖，身前一影长。
凄凉犯 重台水仙，用梦窗原韵::清代：易顺鼎::湘春水阔，单衣外、仙云暗护如叶。障风浅幕，瑶房闭久，洗妆乍湿。鲛程冻合，珠海双帆正涉。采香人，凉到骨，步入翠蓬叠。鬟朵压来重，小月钗梁，夜寒飞怯。粉弹未破，晕愁痕玉颜冰靥。金屋沉沉，问身世微波几摺。想重衾晚馥浓熏，缟梦灭。
恭读皇祖久旱无雨夙夜徬徨夏至前方得普沾诗敬依原韵::清代：弘历::十岁九春旱，浑如例有由。宁能委气候，祗自萃焦愁。驱雨思屏翳，腾风畏石尤。敬惟当日志，益切此时忧。
题花光画::宋代：黄庭坚::湖北山无地，湖南水彻天。云沙真富贵，翰墨小神仙。
登西楼呈桑彦周::宋代：李新::独自行藏莫倚栏，市廛野色不相干。是中门户也罗雀，何处身心更梦棺。锦水背人朝暮去，雪山随我久长寒。一生著作惊磨灭，欲借君家铁砚看。
曲游春·千树玲珑罩::宋代：赵功可::千树玲珑罩，正蒲风微过，梅雨新霁。客里幽窗，算无春可到，和愁都闭。万种人生计。应不似、午天闲睡。起来踏碎松阴，萧萧欲动疑水。借问归舟归未。望柳色烟光，何处明媚。抖擞人间，除离情别恨，乾坤馀几。一笑晴凫起。酒醒後、阑干独倚。时见双燕飞来，斜阳满地。
寄漫客汪子美兼简竹牖东美::宋代：吴锡畴::雁断无书到笔峰，暮云空自满江东。漫郎一片襟期杳，子美三生习气同。身外有赀惟老砚，竹边无价是清风。何时共听檐花雨，小醉微吟夜烛红。
次韵黔阳王令诗五绝句::宋代：项安世::旧日辋川图上翁，而今孙子尚家风。如何寂寞黔阳去，五两青纶一{左禀右久}宫。
东桥茂卿住处::明代：陈献章::彼此衰荣更共之，年过六十是衰时。藜羹颇恨无莱妇，卉服都忘在岛夷。水暖河豚吹细浪，露寒秋蟹过疏篱。江天好景无人画，每要先生藉入诗。
白云庵::宋代：孔武仲::青山为路竹为门，千里江风到此轩，谁把吴王歌管地，一时分付给孤园。
奉酬中书相公至日圆丘摄事合于中书后阁宿斋移止…之作::唐代：崔曙::典籍开书府，恩荣避鼎司。郊丘资有事，斋戒守无为。宿雾蒙琼树，馀香覆玉墀。进经逢乙夜，展礼值明时。勋共山河列，名同竹帛垂。年年佐尧舜，相与致雍熙。
题龙虎山高士毛和叔愚泉诗稿::宋代：方回::暂住身如鹤在松，忽然飞去又无踪。合皂山头曾不睡，夜寒看月到晨钟。
迷途::宋代：孔平仲::吹灯治行装，戴月即前路。深村苦多歧，乃使行者误。东西皆可往，曲折何所遇。泥中虎斗迹，草木新封墓。阴云忽以兴，四顾增恐惧。及今亦谁咎，初失在跬步。林木杳峥嵘，邱原莽回互。虽闻叱牛声，欲问不知处。
八月::唐代：李贺::孀妾怨长夜，独客梦归家。傍檐虫缉丝，向壁灯垂花。檐外月光吐，帘中树影斜。悠悠飞露姿，点缀池中荷。
临江仙 新世界茶艺馆即目::当代：程滨::隔个茶盘相对，待他落定尘埃。霎时扑入个侬怀。碧天风雨后，从此不沈霾。昨夜依然噩梦，醒时好梦偏来。一泓春水浸枯骸。花开新世界，花落见如来。
秋闺十首 其三::明代：黄公辅::天涯脩阻几间关，去雁同君今已还。暗想今宵良夜晨，有无归梦度家山。
甘露寺悼古::宋代：米芾::色改重重构，春归户户岚。槎浮龙委骨，画失兽遗耽。神护卫公塔，天留米老庵。柏梁终厌胜，会副越人谈。
蒲中杂咏 颁乐堂::宋代：赵鼎::堂上新音锡燕开，坐收和气入樽罍。已应倦听渔阳掺，客右不无鹦鹉才。
和仲弟十绝 其三::宋代：刘克庄::即今江表尚恬熙，忘却前回饮马时。淝水岂无风鹤助，平凉莫受犬羊欺。
咏古十六首 其五::宋代：华镇::昔在战国时，吴生固多奇。弱鲁偶以将，彊齐不能支。聿来守西河，纵横各有施。黔首乐无贰，财用日以滋。士卒思致命，官事咸允釐。韩赵既来宾，秦人怯东窥。魏郊昔多垒，中外安且熙。当时计其功，谁复相等夷。盛德乃不器，中智各有宜。由来秉国钧，不类提军绥。论列谩纷错，至当难重违。桓桓盖世气，低徊下卑辞。
绍兴别庙乐歌五首::宋代：真宗::新庙肃肃，茂事以时。陟降阶城，雍容有侠。鞠躬周旋，罔敢不祗。祝史正辞，灵其格思。
延卿将发濡滞吾家再同次工部草堂韵::清代：范当世::去年五六月，张生来上都。盛言粤南帅，谋国方忧虞。借我二三子，难可稽须臾。吾父念儿子，云此不足图。万里耗大官，宁归饭尔粗。尔时客江浦，径反南山隅。久之张公子，再书抵隐居。虽云蹇脩意，缓亟固已殊。皇帝策北方，有德无征诛。戍兵已归食，焉用资吾徒。平时贵与贱，此分难可踰。家食亦无肉，客食亦无鱼。而况骨肉美，离散诚何辜。彼俗虽不聋，我乃吹齐竽。堂堂顾君业，贡之宜天衢。入山岂不邃，一檄乃可呼。顾君发清兴，谓我聊嬉娱。嬉娱固当尔，使我生悲吁。文章代所重，天下倾三吴。乡邦一千载，卓学承苏湖。与子十年力，众芳差不芜。巾车岁来往，数见犹为疏。诚恐数君子，自此分襟裾。岂曰不能待，学亦犹蒲卢。移此问当路，乃觉非所须。城西旧馆舍，草木华村墟。昔弃今颇念，有志为腐儒。万钱鬻句读，何必非壮夫。告君别后意，口渴心肠枯。前后七百言，送君无所馀。
偶作二首 其一::宋代：刘敞::蓬蒿附高原，芙蕖植污池。物生自有性，不为高下移。贵在世所用，未可以为师。贱在众不识，未可以为嗤。
偈颂一百零四首 其七十五::宋代：释绍昙::铁团栾，无缝罅。上下三指，彼此七马。德山临济，眼见如盲，云门赵州，口说如哑。拄杖子，忍俊不禁，等闲捉败。休休，尽法恐无民，且放天寒赦。
蝶恋花::当代：伯昏子::奕奕容晖梦已旧。虚壁无尘，照影描新瘦。长忆翠微烟雨后，黄莺比翼双鸣柳。莫道相思如病酒。涧柏陵松，志拟岁寒守。春草未生情已透，蓝桥拥雪独沉久。
幽居记今昔事十首以诗书从宿好林园无俗情为::宋代：陆游::上世本为农，辍耕业诗书。我少学不成，固应返其初。冥冥不自揣，乡校参群居。中岁偶拔擢，清班久趑趄。典奏入南宫，妯书长石渠。及其乞身归，旧业已丘墟。衰疾或小间，力尚给荷锄。寄声谢故人，毋为笑迂疏。
丹阳孙思和东游每当山水胜处辄绘为图冬夕过俨山示我光福一段赋此::明代：陆深::看君画里汎扁舟，今夕披图数胜游。水面青峰七十二，山腰黄橘几千头。帆开远影江湖阔，天接中流日月浮。试问虎溪桥外水，为谁烟浪下苏州。
谒玉泉先生墓::明代：邵宝::四十年来吊古心，偶因胜日遂幽寻。天留邱垄嗟谁扫，地近廒仓幸不侵。百世簪缨遗谍远，五贤俎豆古祠深。玉泉两字还须碣，一束生刍有嗣音。
禅人写师顶相求赞::宋代：释师观::或处禅林，或居树下。或在僧房，或白衣舍。法惠写出如是观，单明张拙秀才话。
罗浮五绝句 其一::近代：张采庵::野客山童尽可亲，抱枝松鼠亦迎人。会仙亭下凉如水，一碗山茶味玉津。
泪洗面::清代：洪亮吉::朝辞秦淮暮入汴，此间旦夕泪洗面。泪洗面，何时干，不若叔实无心肝。
词变 调笑令 其十六 回前调::清代：丁澎::恋婉。西楼燕。见面露娇香吹去声远。径满落花幽梦断。晚送啼莺交唤。惯短愁宵春过半。卷罢垂帘病懒。
近体留别杨二高隐客三山::明代：王恭::别情羁思共何如，迢递乡山梦有馀。仙井碧泉思旧业，客庭芳草对离居。关河夜笛鸿飞外，海国春帆雪霁初。愧我萍踪无住著，知君终食故江鱼。
咸阳拜文王陵::清代：赵宾::滔滔生死事，谁与问苍天。千古都如是，何人能不然。圣贤归土壤，父子此山川。丰镐君臣改，海桑陵谷迁。移龄通帝梦，埋骨启牛眠。木客游吟惯，祠官步履邅。龙鳞攒树瘿，银字画蜗涎。樵路藤萝覆，祝碑屃赑缠。五经光日月，九转闷神仙。风雨二陵暮，骏奔万世虔。于昭时陟降，灵草代筳篿。钟鼓车徒散，客涕洒西烟。
麦秀夫于城南小渚中累土结茅居之容一之马伯干取酒共醉桃花下各赋诗为乐秀夫谒余同作附其韵 其六::明代：陈献章::漠漠春烟淡淡花，竹边孤屿阁飞霞。春江水满秋江水，更著新槎换旧槎。
高阳台 甲戌中冬，予有夔州之役。漱泉送予江上，赋此别之::清代：冯煦::人去天寒，江空岁晚，与君携手层岚。带一分酸。离心未饮先酣。十年水驿烟邮惯，奈而今、不是江南。荡秋魂、一尺荒波，湿了征衫。桓郎已自伤摇落，问归鸿声里，此别何堪。短鬓难搔，衰杨一样毵毵。斜阳尚在孤城角，近黄昏、不见征帆。待何时、月下幽坊，玉尘重谭。
晓行::元代：周权::依稀林影弄晨光，满袖东风野兴长。沙岸雪消春涧暖，一湾流水落梅香。
廉园会饮::元代：张养浩::倥偬常终岁，从容偶此閒。雾松遮老丑，雪石护苍顽。池小能容月，墙低不碍山。殷勤问沙鸟，肯与厕其间。
次韵刘元煇喜予还家携酒见访三首 其一::宋代：方回::白纻乌纱巾，久不见此客。眉长耳有毫，眸子秋水碧。惠然顾柴门，坐对山气夕。荒芜渊明径，寂寞子云宅。携酒意殊厚，细酌话宿昔。袖中出新作，关键有阖辟。五十始学诗，定复笑高适。繄予骨相屯，年年困行役。里社何幸还，尾君杖屦迹。苦辛厌奔驰，忧患饱阅历。胸中万不平，一笑春冰释。双鸡古侯膳，拜赐书之策。顾无明月珠，何以报私觌。
送人任济阴::唐代：张籍::黄绶在腰下，知君非旅行。将书报旧里，留褐与诸生。赠别尽沽酒，惜欢多出城。春风济水上，候吏听车声。
西江月 初见燕到::近代：徐震堮::指点巢痕如故，年年归讯无愆。尊前相见便相怜。燕子于人何远。旧梦关情芳草，新愁对影飞绵。天涯地角一回旋。又到翠阴庭院。
过淮阴::明代：倪岳::寥落城西谒旧祠，王孙踪迹正堪悲。功名过眼应谁惜，筹策惊人秪自疑。走狗虽亡秦鹿在，牝鸡未死汉雏危。伤心欲问淮阴水，陇树萧萧没断碑。
和吕子进元夕::宋代：范祖禹::何处元霄好，天街第一坊。九重金阙外，万寿彩山旁。扈跸凝祥岛，迎銮资善堂。帝城灯火满，归坐若禅房。
唐二妃像::宋代：刘克庄::不但烹三庶，东宫亦屡危。元来玉环子，别有锦绷儿。
为葛士延题竹 其一::明代：程通::凤集庭前更引雏，风翻翠尾任扶疏。有时彷佛声敲玉，静听如何却又无。
舟中留别天竺和尚 其四::明代：何吾驺::山深洲渚不胜寒，念尔羁孤客计难。尔自杖头誇满百，春风容易上长安。
送两浙朱运使考绩二首 其一::明代：邓林::春早江南柳未生，送君无物赠君行。寒松自有凌霜操，秋水元来彻底清。煮海坐看成政绩，朝天伫见沐恩荣。临风莫叹头如雪，廊庙登庸属老成。
蛾眉怨::明代：朱诚泳::君不见汉家天子偏多欲，万户千门犹未足。巍峨宝殿饰黄金，磊磈琼楼镌白玉。个中宫女日无事，学得新翻合欢曲。彩帐年年空御床，椒房夜夜閒红烛。忽闻中使自天来，暗地低头笑口开。蛾眉扶入车中去，凤诏先从马上回。即夜承恩留侍寝，鸳鸯被拥珊瑚枕。夜深明月上瑶台，梦回却怕窗风冷。不意君心遽变迁，欲抛恩爱学神仙。金盘露和蓝田玉，石井冰生泰华莲。空闻龙辂亲封禅，何曾一接仙人面。渭河女子乳垂寻，持斋徒感天星见。君心多欲岂仙才，钩弋枉死谁怜哉。王母蟠桃真浪说，争如下诏罢轮台。琼阶人静生春草，可惜蛾眉坐中老。五利文成竟受诛，不见刘郎上蓬岛。宫车晚出南山去，吁嗟翻被求仙误。灵驾飘摇不可追，惟有悲风起陵树。人生岁月苦无多，汉宫一入成蹉跎。楚雨湘云归昨梦，刘郎刘郎如我何。
合道山房作 其四::明代：屈大均::未夕花全白，先秋叶半红。竹深偏有月，松小已多风。紫极心长贯，黄泉梦每通。故人凋落尽，谁与听丝桐。
清平乐五首 其一::清代：李慈铭::年年春事，西直门前寺。一路衣香随蝶至，不辨人丛花气。枝枝红艳消魂，相携翠管金尊。一霎绿杨风起，倚栏独数春痕。
减字木兰花（以下竹斋侑酒辞）::宋代：沈瀛::竹斋陋止。坐客无毡为客喜。壁不遮风。八达门窗更四通。邻家觅酒。赤脚扶翁翁老寿。子曰其何。除却渠侬没事多。
出郴山口至叠石湾野人室中寄张十一::唐代：王昌龄::槠楠无冬春，柯叶连峰稠。阴壁下苍黑，烟含清江楼。景开独沿曳，响答随兴酬。旦夕望吾友，如何迅孤舟。叠沙积为岗，崩剥雨露幽。石脉尽横亘，潜潭何时流。既见万古色，颇尽一物由。永与世人远，气还草木收。盈缩理无馀，今往何必忧。郴土群山高，耆老如中州。孰云议舛降，岂是娱宦游。阴火昔所伏，丹砂将尔谋。昨临苏耽井，复向衡阳求。同疚来相依，脱身当有筹。数月乃离居，风湍成阻修。野人善竹器，童子能溪讴。寒月波荡漾，羁鸿去悠悠。
怀庆道中::明代：李贤（原德）::西来平路入怀州，杨柳阴阴夹道稠。翠羽万竿村内竹，锦囊千颗舍傍榴。闲云低绕青山卧，活水深穿碧树流。满目秋光浑似画，几时乘兴欲登楼。
雪后登歌风台示沛令::清代：顾大申::一剑收秦鹿，秋风万里心。悲歌谁掩泣，壮士已成禽。井邑新丰旧，龙蛇大泽深。残碑埋野戍，雪后此登临。
竹枝::唐代：皇甫松::筵中蜡烛泪珠红，合欢桃核两人同。
次韵宾旸斋中独坐五首::宋代：方回::蚁溃金隄薄俗颓，圣门谁与嗣云来。良难托讽追风雅，只可微辞纪定哀。有志向能穿虎石，无疑今始悟蛇杯。掀天气焰吾尝见，转首空成一聚埃。
潇湘八景图为镏养愚赋 其二 远浦归帆::元代：凌云翰::江头晚风急，飒飒片帆秋。极浦苍茫外，何人独倚楼。
山水 其一::明代：商辂::浮云积翠山棱层，烟波浩渺沧江横。就中风景如武陵，乂疑方壶与蓬瀛。高人妙得丹青趣，展素挥毫若神助。岩峣峭绝泻飞流，岚岫溟濛锁云雾。枫榆隔岸羊肠绕，渔舟荡漾忘昏晓。人间何处有此景，愿一登临散怀抱。
虞获子鹿::唐代：韦应物::虞获子鹿，畜之城陬。园有美草，池有清流。但见蹶蹶，亦闻呦呦。谁知其思，岩谷云游。
颂古十首 其四::宋代：释师体::越鸟巢南枝，胡马嘶北风。狸奴并白牯，寸步不曾通。千山都坐断，万派尽朝东。天王才合掌，那吒扑帝钟。
题内卿王百尺楼::明代：佘翔::百尺楼开霄汉斜，气吞河岳万人家。夜寒星斗罗朱栱，日静烟霞护绛纱。阁上图书藏二酉，空中鸾鹤驻三花。仙人总是楼居者，玉女凌风进紫霞。
送潘光禄子朋使汴还朝二首 其一::明代：欧必元::主恩偏宠汉臣才，奉使行看拥传回。入洛潘安名并美，游梁枚乘赋应裁。逍遥立尽嵩山雪，折赠心悬庾岭梅。若向都门论鞭弭，黄金谁为筑燕台。
墨梅二首::宋代：韩元吉::西北佳人绝代姿，倾城倾国未为奇。自然冰雪生颜色，不用人间朱粉施。
送崔侍御往容州宣慰::唐代：郎士元::秦原独立望湘川，击隼南飞向楚天。奉诏不言空问俗，清时因得访遗贤。荆门晓色兼梅雨，桂水春风过客船。畴昔常闻陆贾说，故人今日岂徒然。
蝶恋花 其三::近代：庞俊::梁燕飞飞来又去。竹路荷风，记取相携处。半臂微凉心最许，人生难得秋前雨。棚底茶烟生细缕。下九初三，那有閒情绪。奈得短亭谁定误，无端恼煞西园路。
早发吕瑰宿合桥驿::明代：张弼::慈闱寿诞值嘉辰，游子南交万里身。过眼莺花长路感，留人歌吹满堂春。膝前綵戏能忘远，天上鸿恩甫及申。无计奋飞空刺促，迢迢归梦舞衣新。
答内::明代：袁宏道::少年读书求富贵，白手青云能自致。屈首空云事已成，到头转觉官无味。一尺刚肠五尺身，我非儿女宁拜人。莱子有妻终是隐，原宪无病莫忧贫。我腕如绵面似纸，未得一钱先羞死。书生无才不解贪，不是将身比秋水。
明妃庙 其二::明代：屈大均::香火凄凉带夕曛，明妃村口大江分。紫台环佩依神女，黄鹄精魂逐细君。易托春心惟碧草，难消杀气是黄云。家邻屈宋风流似，怨曲遗音满水濆。
金陵怀古::宋代：方岳::过江诸老尽风流，煞有佳娱竟未酬。杯滑酿成千古恨，角寒吹老一城秋。蟹初上簖诗仍隽，燕已还家客自愁。渔父不知兴废事，月明多在荻花洲。
和韵奉招方岩兼呈马师山::明代：朱浙::移了新亭结了桥，閒中日月此中消。天晴海畔峰峦出，雨足墙阴薜荔骄。石掌横撑当酒案，松枝低亚任诗瓢。方岩野客能相访，预报山灵折简招。
张几仲被 其八::宋代：苏过::士贵得所托，结根悲兔丝。长松在万仞，岂为寒暑移。道义倘可弃，投归吾不辞。区区寡所合，知我殆非私。
步自玉乳峰归 其二::宋代：白玉蟾::月映山头秃，云迷路口叉。仰天方索句，一鹤立松丫。
十五夜默庵招饮::清代：蒋易::应为冰蟾好，羁凄共野亭。醉开双泪眼，寒动一天星。战鼓春风寂，渔灯夜气腥。炉存先世物，香爇蔗浆青。
题陈光禄惟顺迎暾书舍二首 其一 鹭岭::明代：陆深::白鹭斜行下，青山百里长。登高一以眺，风物近潇湘。谢安如可起，飞去逐鸾凰。
游宝林寺::宋代：上官佑::野寺无人到，春风扫落花。重寻旧游处，泉石绕烟霞。
龙凤茶::宋代：王禹偁::样标龙凤号题新，赐得还因作近臣。烹处岂期商岭外，碾时空想建溪春。香於九畹芳兰气，圆似三秋皓月轮。爱惜不尝惟恐尽，除将供养白头亲。
江上送友::宋代：仇远::知尔怀亲忆故州，相逢沽酒且迟留。夕阳有恨荒荒白，江水无声泯泯流。孤鸟出潮投渚尾，野芦飞雪压船头。却愁明月中秋近，不得同登庾亮楼。
次沈节推韵::宋代：杜范::春工剪水巧先呈，不夜寒光满地琼。独捻冰须搜雪句，此时谁解与同盟。
游冲虚观观后即朱明洞::明代：陈恭尹::新成朱殿势重重，玉像生尘不正容。古洞久荒微见字，薄云初起未遮峰。著书前后传双葛，赐物存亡问六龙。终拟结茅来此地，药池丹灶暂教封。
寄若和尚::清代：李锴::今年东涧见国一，临风对坐蒲团石。松花柳花冥漠飞，白日空山受虚寂。晴光荧荧楚天末，大江之南大江北。愁云一片如乱丝，中有相思不堪织。
三阁曲::宋代：赵汝鐩::叔宝沉迷建邺宫，厌厌夜饮清昼同。金碧三阁插晴汉，沉檀十里闻香风。叠石为山水为沼，后庭万花坼春丛。狎客倡酬女学士，污词媚句争新工。被之弦歌恣酣乐，千娥行列纷青红。将军忽遇韩擒虎，江神今识清河公。凭栏璧月词未终，谁知携手两妃游井中。
戏简陆学士宰::宋代：程俱::泉石膏肓老更慵，岂堪华发抗尘容。千岩万壑空图画，遗我壶中第一峰。
台湾纪巡诗 其四十::清代：夏之芳::红毛百雉半颓垣，双榜迷离海气昏。共指贺兰遗旧迹，戍楼空有野啼痕。
菩萨蛮::清代：杨玉衔::沈郎腰为耽吟瘦。况当惜别殷勤后。珍重劝加餐。关山行路难。笋将程十里。熨帖心如许。霜滑马蹄迟。随郎郎不知。
五月二十三日雷电大作::宋代：汪炎昶::午热蒸崖嶂，晡时骤雨来。仍年频见宽，中夏始闻雷。山撼山疑压，林昏鸟误回。吾宁识天意，吟苦自生衰。
恃宠::唐代：曹邺::二月树色好，昭仪正骄奢。恐君爱阳艳，斫却园中花。三十六宫女，髻鬟各如鸦。君王心所怜，独自不见瑕。台上红灯尽，未肯下金车。一笑不得所，尘中悉无家。飞燕身更轻，何必恃容华。
闻辽事有感 其二::明代：韩日缵::惨惨黄尘白日昏，铁衣掩泪出关门。枯燐未断清闺梦，残垒重招紫塞魂。输挽海滨那可问，驿骚闾井不堪论。徒倾左藏年年匮，阅实空嗟尺籍存。
虞美人::近代：顾随::更深一盏灯如豆。烟味浓于酒。青烟才起忽销沈。便觉相思飞去、不堪寻。晓来寻觅相思去。却见丹枫树。雨淋红叶好凄凉。难道相思真个、恁收场。
二月八日初度::明代：张弼::今日老夫初度日，边城独客倍伤心。一家妻子灯前话，两鬓风尘马上吟。棠杖传闻如旧好，松楸定拟长新阴。自嗟自度谁同饮，东望芦峰雪正深。
斗潭八景 其八 书窗雪霁::明代：湛若水::书窗映雪时，书声已闻世。留眼看光风，窗前雪初霁。
舟次辱华存叔见示投赠之作有荅 其二::明代：王世贞::莫问援琴意，惟怜执手时。新诗过草速，疏烛受花迟。岁月吾初有，乾坤尔自知。春波正辽阔，未敢定前期。
新理西斋窦晴山顾雍里二僚见过二首 其一::明代：王慎中::新理西斋居，欲便微疾养。未能形支离，且免事鞅掌。荣阶虽接联，下秩自閒冗。兴至多往来，情忘无少长。愧乏盈尊招，惠蒙芳驾枉。展席隐蓬中，开襟当月上。清言屡献酬，永此良夜赏。
秋 其三::清代：戴亨::白帝司秋令，当之草木棼。但知成委折，那复辨莸薰。霜杵敲寒月，边鸿叫夜云。商声无远近，孤客不堪闻。
哀周郑州沛二首::明代：徐渭::雪涕寻前谊，敲门忆昨晨。枭卢呼未歇，虾蟹醉仍频。日者过荒馆，霜颠破角巾。飘零霎如此，昨日故将军。
次韵邑宰徐何慊出示所作五首::宋代：陈著::谁其知我独春秋，小试毫芒大用留。二万言书关社稷，八主地位傲公侯。儒家本色饶青眼，仕路焦心早白头。笑杀庸人漫多事，包荒襟量自休休。
薄薄酒三首 其三::宋代：张侃::薄薄酒，无馀味。丑丑妇，有馀妍。君看行乐且随分，不用美酒丽女骄目前。纷纷万事如云过，塞翁祈福图免祸。屈指富贵能几人，大笑书生守寒饿。书生作计亦不痴，开尊对花吟好诗。丑妇买鱼赤脚煮，醉后狂歌发真趣。
井中心史歌::清代：顾炎武::有宋遗臣郑思肖，痛哭元人移九庙。独力难将汉鼎扶，孤忠欲向湘累吊。著书一卷称心史，万古此心心此理。千寻幽井置铁函，百拜丹心今未死。厄运应知无百年，得逢圣祖再开天。黄河已清人不待，沈沈水府留光彩。忽见奇书出世间，又惊胡骑满江山。天知世道将反覆，故出此书示臣鹄。三十馀年再见之，同心同调复同时。陆公已向厓门死，信国捐躯赴燕市。昔日吟诗吊古人，幽篁落木愁山鬼。呜呼蒲黄之辈何其多，所南见此当如何。
题敷文书院::清代：弘历::松冈回首望祗园，讲舍层阶喜得门。气助湖山钟远秀，道传孔孟有真源。清游秪欲心无逸，名教何非乐所存。嘉尔青衿真济济，嗣音实行勉相敦。
和陶诗 其二 答庞参军::明代：李贤（原德）::惟儒何有，席上之珍。治人有道，各亲其亲。卷而藏之，何求于人。江上之鸥，与尔为邻。
春从天上来 为前制府大司马吴公寿::明代：屈大均::梅萼争红，向亚相生朝，开边春丛。冻含香雪，晴弄和风，绿毛凤子相从。正衮衣清暇，罢节钺、洗沐佗宫。恐京朝，愿朝廷更假，三载居东。公如古公天寿，得白兔双丸，绿髓青瞳。好德康宁，年过耆艾，未来耇造无穷。作万民师保，将雅颂、尽变鸾中。更歌风，俾圣人膏馥，沾丐童蒙。
感示妹婿袁久堂三章 其三::清代：姚燮::我有亲与孥，尔亦有妻子。八口防饥寒，一身系生死。万无他可期，有天作凭恃。暗疾交百骸，尔我实唇齿。尚容见亲切，何妨贵糠秕？养澹守所蛰，自存不亡理。和风从远来，柳阴荡芊靡。萧然披我心，犹未堕濛汜。且竭壶中浆，眷此藓堂晷。门外骄牛儿，乌能辨悲喜？
五泄山三学院十题·龙井::宋代：释咸润::寒井深无极，人谓藏虬龙。尝闻救炎旱，丝雨洒长空。
题江南春图寄戊申翁::近代：孙玄常::君非江南人，犹爱江南色。我本江南人，长作并州客。魂依庾信《江南赋》，镜里容颜久非故。为君淡墨写江南，依稀重到江南路。春深花发乱莺飞，秋水长天共落晖。岁岁黄尘苦扑面，不知何日始言归。喜君垂老犹倜傥，能酒能诗真吾党。消夏数卷史公书，历历千秋如指掌。西风海上送秋来，为我一杯歌慨慷。
念奴娇::清代：宋琬::武安湖畔，问当日、秦七遗踪何处？水齧城根葭苇乱，鹅鸭纷纷无数。词客云亡，无人解道，山抹微云句。停桡沽酒，一樽欲酹君墓。乐府名擅无双，乌丝写罢，檀板歌金缕。同调东坡居士在，高唱大江东去。红豆抛残，白杨凋尽，郭外渔舟鼓。流萤千点，月明还绕烟树。
蝶恋花 癸卯元宵后一夕作寄马湛翁湖上::近代：龙榆生::未怕风饕与雪虐。夕夕霜晴，却恐春冰薄。怎得醇醪资暖脚。今年人意全非昨。报答光风偿旧约。水槛凭临，谁共知鱼乐。转盼桃花红灼灼。閒来自放亭前鹤。
已亥杂诗 259::清代：龚自珍::酾江作醅亦不醉，倾河解渴亦不醒。我侬醉醒自有例，肯向渠侬侧耳听。
陈师召之南京太常::明代：吴希贤::歌罢骊驹更问程，老逢离别倍伤情。论交况是髫年故，结社须为晚岁盟。蓬岛天连钟阜近，容台地并玉堂清。迂疏愿得从君后，欲挽仙舟且莫行。
靡草::宋代：胡宏::阴阳妙合互藏精，万物森然各有神。靡草露机坤是复，野龙交战指迷津。
句::宋代：史定之::一堤杨柳月，十里芰荷风。
大司农李葵孺先生得请赐乘传归粤赋此以祖其行 其一::明代：梁亭表::帝里乡云拥去旌，官桥琼树接班荆。还家客梦今堪惬，经国臣劳旧有名。野驿析箠忘计日，金城留策绝呼庚。相逢浪说忧边饷，为道狼烟已渐平。
松::唐代：韩溉::倚空高槛冷无尘，往事闲徵梦欲分。翠色本宜霜后见，寒声偏向月中闻。啼猿想带苍山雨，归鹤应和紫府云。莫向东园竞桃李，春光还是不容君。
听老者理琵琶::明代：张羽::老来弦索久相违，心事虽存指力微。莫更重弹《白翎雀》，如今座上北人稀。
乐府变十章 其六 大地变::明代：王世贞::黄河自天，浩荡东奔。破泾浊渭，以趣龙门。仙掌失蹠，铲其冠莲。二室终南，划吻窒咽。富媪躨跜，疻痏遍体。函关改途，砥柱徙水。连城拉然，峨甍倒悬。千井横流，万灶罢烟。土欲压人，不避豪族。何所非髽，谁适为服。遗火四焚，与怜接照。人鬼竞号，莫辨两曜。雍并之黎，将靡孑遗。粥我衣我，惟帝是祈。帝坐细旃，上相相焉。曰古尧汤，数莫敢奸。灵蓍之囿，不产恶草，岂伊善良，而遘凶天。呜呼天乎，存不恤亡而亡，是雠且吾已矣夫。
赵子充示竹夫人诗盖凉寝竹器憩臂休膝似非夫::宋代：黄庭坚::青奴元不解梳妆，合在禅斋梦蝶床。公自有人同枕箪，肌肤冰雪助清凉。
法华山房为敷竺昙赋::明代：释宗泐::山房白日静，政对五莲峰。猿坐沼边石，鹤巢檐外松。閒门无客到，深径有云封。座冷千林雨，香残半夜钟。道情甘淡泊，身计得从容。莫恋一枝稳，鸟飞无定踪。
圭上人两过吾家既去作此::宋代：释德洪::牛鸣马不仰，火必就燥地。应真隐耽源，寂子一再至。至言无缘饰，大道甚简易。三关不却人，见者自拟议。法身忽有剩，佛祖俱丧气。君看暮归人，径去方掉臂。
次韵邓善之书怀七首::宋代：方回::二十八回见，天门阖左扉。不嫌笔端退，但骇镜中非。自爱希声瑟，谁知尚絅衣。人生年七十，肯复壮心飞。
送王伯安还江东::明代：石宝::吾欲歌吾诗，歌诗已盈卷。知君归驾速，不作题桥炫。春兰与秋菊，万事类轮转。未成山龙补，且息鹍鹏倦。人从日边来，豹向山中变。长路多西风，看云亦北面。谁垂见花泪，自镞达犀箭。国士称无双，数奇本能战。况闻玉署翁，昨侍青宫燕。神惊兔颖出，目击龙头眩。君学有源委，文场许独擅。高吟激青空，逸草翻白练。运斤忽成风，疾足诧追电。志屈艺乃奇，才高君不见。伏波穷益坚，淮阴多益善。木大须十围，金精亦百鍊。巍巍蓬莱宫，郁郁白兽殿。看君来献书，首被贤良荐。
吴钩行::明代：高启::吴钩若霜雪，吴人重游侠。尊前含笑看，上有仇家血。
病讯四章 其三::明代：王彦泓::浃旬音问阻铜墩，絮语娇啼入梦魂。蜂虿又衔新妒口，蝤蛴还啮旧欢痕。天教通德陪书幌，肯放夷光老苎村。何日下车身似燕，带香和笑到中门。
浣溪沙 其七::近代：赵尊岳::酒不消愁懒更沽。东君怪底费工夫。花如渲染柳如梳。门映笑桃前度护，梁栖海燕旧时卢。年芳得似梦痕无。
对岩桂一首寄曹使君::宋代：毛滂::玉阶桂影秋绰约，天风为卷浮云幕。婵娟醉眠水晶殿，老蟾不守余花落。苍岩忽生云月裔，仙芬凄冷真珠萼。娟娟石畔为谁妍，香露著人清入膜。夜深碎月寒相就，酴醾却作伤春瘦。弄雪仙人淡紵衣，烟裙不著鸳鸯绣。眼中寒香同谁惜，冷吟径召梅花魄，小蛮为洗玻瓈船，晚来秋翁葡萄碧。
同翁梦山游三海岩::明代：张岳::夙爱山水游，兹山屡延赏。披云入青冥，岩屋岈弘敞。玲珑开北户，峭壁排银榜。初骇溜石悬，渐喜琼芽长。幽泉时一滴，毛骨森萧爽。壶觞屡献酬，清言激灵响。天末多风波，陈迹成俯仰。徒闻海上洲，中宵勤梦想。聊兹永日留，真性非外奖。暝色望征途，何由释尘坱。
赐顾栋高 其一::清代：弘历::老不中书尚著书，皤然鹤发被簪裾。澹辞待诏来金马，荣为通经到玉除。讵曰宸严常穆若，欲咨民隐便伤如。题屏合仿王家例，一语还淳足起予。
禁林宴会之什::宋代：王旦::喜缀真仙宴禁林，玉堂新事好供吟。天章刻石兴风雅，宸翰书牌耀古今。势逸夺回龙凤迹，调高流入管弦音。光凝玉斝琼浆润，冷布花砖药树阴。地贵每朝金殿近，景清如到玉壶深。得陪嘉会荣观大，虔效赓歌乐圣心。
挽刘廉使楚奇::明代：邓雅::白鹭青原钟淑气，凤凰芝草见祯祥。朝廷有道需才杰，岭海无虞佐宪纲。暂假风霜清瘴疠，祗将忠孝感穹苍。岁寒共喜坚松柏，世事那知变海桑。慷慨捐躯探虎穴，凄凉归骨葬螺冈。忠魂万古留遗恨，潜德千年有耿光。许远不忘唐社稷，苏卿犹著汉文章。哀歌有尽情无尽，稍稍悲风起白杨。
谢翁子履子进惠诗二首::宋代：曾协::偶结茅茨一水湄，便从佳士得心期。可堪大老留青眼，更向诸郎识白眉。骥足方求千里附，豹文先许一斑窥。鹤鸣子和君家事，此乐外人那得知。
挽顾监丞::宋代：刘克庄::四州鼓吹迓前茅，几载疮痍变乐郊。黎母盗清民有犊，佽飞士勇海无蛟。安排循吏添新传，检点耆英少故交。欲发幽潜慰冥漠，自惭笔砚暮年抛。
题美人图 其二 班姬::元代：袁桷::望幸眸凝秋水，倚愁眉簇春山。已悟箧中纨扇，须看镜里朱颜。
辛丑1841再过除夜 其五::清代：施钰::挂壁灯残照影迷，替人垂泪烛心低。挥毫未埽胸中块，客感分明判晓鸡。
信步::宋代：罗与之::信步独幽寻，春山野雾深。鸟啼如唤仆，泉响似鸣琴。日暖草争秀，风狂花不禁。却嫌荒僻地，无酒与春斟。
菩萨蛮 闺人纤趾::明代：徐渭::千娇更是罗鞋浅。有时立在鞦韆板。板巳窄棱棱。犹馀三四分。红绒止半索。绣满帮儿雀。莫去踏香堤。游人量印泥。
隐耕为陈参政作::明代：释宗泐::孔明南阳庐，伊尹有莘野。遭时展经纶，岂是长隐者。陈君蒲田居，耒耜常自把。致力良已勤，所入未为寡。矧今副方伯，承宣及秦夏。厚禄代躬耕，峨冠称儒雅。生逢尧舜君，耻在稷契下。他日请归田，此志方可写。
升堂颂古五十二首 其十八::宋代：释怀深::空王殿子几经秋，日晒风吹古路头。莫怪今朝聊点破，恐人一向外边修。
赤松咏::明代：傅汝舟::赤松五千丈，一丈一云生。蛟龙分叶卧，雷雨抱枝鸣。阴好鹤长在，巢居仙自营。苓须指夕，辅取九丹成。
句::宋代：李伯先::一门萃忠孝，竹锦写家声。
雒帅觅兰作诗以寄::金朝：冯璧::云插高牙画戟森，春移宝槛燕堂深。水南红药初退舍，嵩麓紫兰今嗣音。茧足赪肩坐香累，高梁华栋岂渠心。使君有问花应语，玉树诚佳非故林。
赠张注先生::明代：徐祯卿::蚤得投簪理，缅钦遗俗情。丘园白日静，眉宇紫芝明。上德绥多祉，贤孙复令名。道全身愈泰，虑澹物俱轻。寿酒山人劝，柴车县尹迎。坐临冲逸境，于此学无生。
凤栖梧 其八::清代：汪东::离合悲欢多少事。独坐秋窗，残烛销成泪。黄叶满阶啼络纬。几枝菊影供憔悴。四十余年如梦里。万绪千端，展转思量起。欲遣閒愁除是醉。不然长夜如何睡。
又醉戏作::当代：卢青山::一醉一止酒，一止一毁誓。止时金石不可摧，醉后始知曾誓止。神当烦我千往复，我亦惭神羞再齿。昨宵吞吐玉山倾，虽有蹈足恨无地。雷鸣鼓震鼾当衢，梦有神来拍肩起。语我众神恶反背，酒神独异是。但饮但醉无自伤，誓止则怒毁则喜。
行香子 破壁处盘梅为百余年物，词以记之::清代：陈步墀::疏影黄昏。老去东邻。惜花来此问花神。前生绿萼，今谪红尘。得几多愁，几多怨，几多嗔。铁骨香魂。慧业灵根。寂无言语对游人。枝头落月，世外浮云。任铅华改，物华变，岁华新。
寄方山人彝::元代：徐贲::南圃灌园看晓汲，东湖开地课春耕。一从投刺归来后，赢得身閒处处行。
五峰寺::宋代：王庭秀::度崦得幽胜，遵溪步横斜。哀湍泻曲折，虬枝老蟠拿。危然五峰高，突兀凌晨霞。若有神物护，遗此瞿昙家。何年老苾刍，巾钵寄枯槎。乳麀馈朝供，野禽或衔花。尔来三百年，拓址夷谽谺。缔架俯层巘，栋宇日就奢。古殿仪像设，栖云拥栏牙。董修奉檀施，钟鼓惊麇䴥。中有无尽灯，赓续岁踰赊。大千破幽暗，照了无等差。逢禅颇修洁，悃愊初无华。十年坐空谷，日月绝纤瑕。运水及搬柴，为罪作生涯。前山逢老妇，试问赵家茶。
绍兴祀太社太稷十七首 其二 迎神用::宋代：郊庙朝会歌辞::功烈在民，诞受露雨。良耜既歌，乃扬帗舞。是奉是尊，厚礼斯举。相其丰年，多稌多黍。
送青神宰樊允南解官次杜应求韵::宋代：史尧弼::从昔安平易，无心问疾迟。才知中自守，不逐世多岐。赫赫宁期誉，悠悠去有思。丰碑人口是，看取祖行诗。
寄答晁百谷元归::宋代：赵蕃::嗟我与君为近亲，向来未识但有闻。维夏临川省伯父，时君束书寄荒村。岂知邂逅宜春郡，皎如玉树相辉映。品题旧熟大参文，诸公所作皆传信。探怀赠我一纸诗，功名慷慨真男儿。我衰怕作此硬语，君言水涨方东之。外家自有文章种，国朝名家居伯仲。只今人物未厌多，属君勉矣加研磨。
古意六首 其四::明代：刘崧::数日潮头小，南船信不通。夜来月有晕，今日定回风。
送田将军武荐上司马 其一::明代：徐熥::侯门才子似君稀，鹊印貂裘赴帝畿。济北烟花迎去马，潞河风柳绾征衣。津亭春暖千莺啭，上苑秋高一鹗飞。圣主临轩应召对，安边何策献彤帏。
章华国课子图::清代：姚鼐::君居西郊我城里，同饮桐溪一溪水。我行京国百不欢，惟见乡闾来辄喜。值君新著陇西绩，收缚穷奸才折箠。侍中赞引入金门，天子书名留玉几。出同镫火倍欣然，行异关河良久矣。室家劳问到髫羁，岁月峥嵘看发齿。一经君已胜籯金，四十余才射蓬矢。根柯羡说长豫章，图画更教看騄駬。失笑天吴紫凤閒，那免任童蒋翁耻。君行努力快清时，身活千人家必起。却赋徐乡有二雏，所愧衰迟如子美。
九月一日寄谢太守::元代：成廷圭::出入侯门五见春，每承分粟济清贫。托交独喜君知我，临老犹将子累人。公论几时令捧檄，私恩有日效扶轮。鱼书一札珍藏在，白发西湖愿卜邻。
惜黄花慢 秋深人独，残菊掩映，聊酹一卮::近代：赵尊岳::渐整敧冠。伫翠沁{罒/彔}𦌊，寒殢阑干。路长天迥，云低画罨。帘深梦杳，蕙烬炉烟。强支吟袖黄花瘦，更消领金盏花前。问者番，落英刬地，秋士谁餐。东篱已分年年。负夕阳雁外，薄酒茱边。淡妆何似，映镫太浅，浓愁付与，量带频宽。莫辞摇落西风后，伴空谷珍重纫兰。倚双鸾。殷勤料理清欢。
临江仙·西湖春泛::宋代：赵溍::堤曲朱墙近远，山明碧瓦高低。好风二十四花期。骄骢穿柳去，文艗挟春飞。 箫鼓晴雷殷殷，笑歌香雾霏霏，间情不受酒禁持。断肠无立处，斜日欲归时。
山行杂咏 其四::元代：卢琦::孤村欲暝绝飞鸦，落日高原树树霞。野水微风轻皱縠，林峦横雾薄笼纱。山边邻火逢人灭，云际星光到地斜。自作幕宾今五载，几回乘月到田家。
寓意拟行路难三章 其一::清代：姚燮::猎奴意在得虎豹，肥肉膏粱饲鹰犬。天云拄海潮气扼，疾风掠地劲草捲。行路难，君毋行。姓氏尚茫昧，肝胆相吐倾。君不见琅玕拂月无纤尘，凤实未结摧为薪。
别李季宣::明代：胡应麟::万里澄江片月虚，故人相望转踟蹰。寒星欲堕张华剑，远道仍驱孟博车。独夜鱼龙京口梦，高秋鸿雁广陵书。花时好订吴天约，题遍楼台四百馀。
生查子（枕上作）::宋代：洪适::贪看端木花，难办销金帐。庭下舞琼瑶，飞到须眉上。衰病不禁寒，对景频惆怅。梦寐到凌风，倚著青藜杖。
奉和李给事省中书情寄刘苗崔三曹长因呈许陈二阁老::唐代：权德舆::常寮几处伏明光，新诏联翩夕拜郎。五夜漏清天欲曙，万年枝暖日初长。分曹列侍登文石，促膝闲谣接羽觞。共说汉朝荣上赏，岂令三友滞冯唐。
送陆贽擢第还苏州::唐代：钱起::乡路归何早，云间喜擅名。思亲卢橘熟，带雨客帆轻。夜火临津驿，晨钟隔浦城。华亭养仙羽，计日再飞鸣。
次前韵饯高教授::宋代：项安世::饯者石与高，庆者徐与项。醵者郑与苏，张侯为兼讲。酒兵互劘壘，学植交剌{耔去子换部去阝}。时与优孟词，间出德出棒。吻捷诧先鸣，途穷争绝港。同声暂谐昵，异论忽儱{左亻右上彗去下下冉}。百年能几笑，莫作受钱缿。明朝会稽脚，已著邕州{上封下系}。饥驱自此去，担远无人耩。谁能告诸公，收取镜湖{左忄右丰}。
题秋庭晨课图 其二::近代：黄浚::短世有万劫，不灭慈母仁。微生常自哀，六岁为鲜民。我辰唯旻秋，溢恨当萧辰。久无循陔乐，逮此霜鬓新。至今揽斯题，隅泣仍沾巾。昨逢夸夺儿，积诟遗其亲。亦觏贫家嫠，将雏声苦辛。教养盖两失，俗敝邦垂沦。革心道非他，请视忍与勤。
哭景贤侄丧子::明代：苏仲::青天无所主，黄口亦何知。毒病应难起，归魂未定之。九泉怜老父，五岁痛慈帷。万古青山在，空遗贾岛悲。
车螯::宋代：王安石::海於天地间，万物无不容。车螯亦其一，埋没沙水中。独取常苦易，卫生乏明聪。机缄谁使然，含蓄略相同。坐欲肠胃得，要令汤火攻。置之先生盘，噉客为一空。蛮夏怪四坐，不论壳之功。狼籍堆左右，弃置任儿童。何当强收拾，持问大医工。
戊戌正旦::明代：黄淮::二仪运神化，四序递迁易。岁事复更端，王正启璿历。春阳日以充，品汇各有适。而我抱沉痾，支离窘故迹。履运亦自庆，省躬抱深惕。矫首望白云，亲庭万里隔。鹤发映衰颜，莫景桑榆迫。矧伊忧患干，云何慰晨夕。冥观天壤内，物理有常则。衰荣更代谢，盈虚互消息。倾否亮有期，守道慎无斁。
大司徒毕堂翁老年伯蒙恩予告敬赋::明代：薛坤::圣世逢霞举，轩轩出上都。春风推去毂，花雨拥归途。鲁酒酣东岳，秦松揖大夫。高天下听履，南国久纡谟。霄汉瞻黄鹄，人间咏白凫。轸时方□托，怀德岂能孤。丽藻山川毓，风期日月扶。繁花争□锦，素雪映冰壶。气向函关识，功仍汉阁图。攀辕无计及，惆怅枉吾徒。
雪夜郊行口号::清代：王汝璧::梦向瑶阶月下行，相逢人是许飞琼。含春笑语空千里，莹骨清寒过一生。定有云归三峡远，那无衣似五铢轻。不知邓尉梅花色，何似燕台柳絮情。
题竹::近代：谢龙升::画竹不成竹，情纵求避俗。春心笔下生，率尔满盈幅。
再用前韵::宋代：袁甫::本是尘中诗兴微，秋风偶折最高枝。诗坛方筑那言去，为我留连百首诗。
渔家傲·伎俩全无痴懵懂::元代：姬翼::伎俩全无痴懵懂。纷华世事看如梦。赢得一生心底空。忘尘冗。客来不管相迎送。我自情疏谁与共。爱闲不愿人钦重。看罢南华无所用。休相哄。老来生怕闲般弄。
送李长史归吴中::明代：林鸿::祖道大江流，离筵起暮愁。山川临越徼，词赋动高秋。兴入张生鲙，归馀季子裘。家林逢雁到，旅棹共星浮。已说荒三径，常怀卧一丘。朝簪辞白发，野趣入沧洲。知己惭疏阔，临岐谩唱酬。都将平昔意，乘醉一登楼。
春雨二首::唐代：李建勋::春霖未免妨游赏，唯到诗家自有情。花径不通新草合，兰舟初动曲池平。净缘高树莓苔色，饥集虚廊燕雀声。闲忆昔年为客处，闷留山馆阻行行。萧萧春雨密还疏，景象三时固不如，寒入远林莺翅重，暖抽新麦土膏虚。细蒙台榭微兼日，潜涨涟漪欲动鱼。唯称乖慵多睡者，掩门中酒览闲书。
送孙莹京监擢第归蜀觐省::唐代：刘长卿::适贺一枝新，旋惊万里分。礼闱称独步，太学许能文。征马望春草，行人看暮云。遥知倚门处，江树正氛氲。
甬江楼示叶元阶::清代：姚燮::木落潮平远翳开，过江山绿照深杯。茫茫云水看帆去，戢戢风芦与雁猜。物感深恩容敛息，天留肃气振衰颓。莫将憔悴拚身世，竟作王郎斫地哀。
登岘山用刘清步韵::宋代：李曾伯::向来碑在所，今见下牛羊。魂逐江山老，名流史传香。吴谋千载伟，晋事一丘荒。不用凭高看，中原尚鹿场。
读严霜::当代：刘斯奋::刘郎卓荦文章手，春日相逢宜饮酒。高谈颇似聆清潺，惠我雄文光户牖。灯前独坐展卷时，风雷杂遝万星驰。刘郎却在云衢上，拍手呼我来何迟？驾言始向春江曲，花柳山山如绣束。觚陵高日照古原，不尽新秧回云绿。促车却走巉岩道，怪石崩腾多雨雾。蝮蛇盘树狐狸鸣，白骨如林山鬼舞。红旗踊跃大江头，将军昼猎沙场秋。方期白羽连潮涌，转看困兽亡所投。此时身手尤奇绝，匕首投枪飞似雪。什九兽毙在须臾，血射锦袍翻百裂！我方见此长嗟起，恍惝忽出黄尘里。明灯烂烂素卷横，耳畔犹闻呜咽水。寻常肝胆郁轮囷，去年结交潘周陈。高怀亦可启吾意，接屣常思兄弟亲。既读君文叹良久，沉吟恍若坐良友。胸中掌故能纵横，笔下古人解趋走。白云山前云去留，珠江桥下水正流。何当抉目浮云上，商略中流散扁舟？
范至能游灵石录示诗仙留题云::宋代：李洪::胜概风生步武，山灵景从归云。尘世欲寻飚驭，藤阴万个苍筠。
明府尹冲玄七秩又一::明代：邓云霄::清居潇洒对涟漪，懒散人传八睡诗。昔日寻丹同葛令，近来高枕学希夷。溪深白鹤随闲步，冬暖黄花映寿卮。羡尔逍遥古松下，兰荪长绕万年枝。
李万户死事::元代：黄镇成::李侯将家子，英姿仍妙年。慷慨赴出师，悲风动戈鞬。结束辞亲去，义重不顾恩。钲鼙动天地，列校在辕门。悠悠渡剑水，惨惨烟尘昏。白日横杀气，黄茅吹瘴氛。行府檄书来，色动沮三军。一死忠孝备，捐身何足论。清流山下水，哀歌吊忠魂。恤典胙一方，飒爽应有闻。
次南京尚宝泰和杨公述职诗韵 其一::明代：程敏政::忧国长思策治安，迩来微觉鬓毛残。牙绯当殿初书最，清白传家久耐寒。正论几闻倾四望，高眠犹说计三餐。老成终近君王侧，双佩追随应八銮。
九日二首 其二::明代：苏葵::不是幽人亦赏花，花枝经雨迸篱斜。官贫贳酒常施债，才窘耽诗不到家。三径也曾来梦里，四年忘却滞天涯。西风偶掣尊前帽，莫道疏狂似孟嘉。
桂殿秋 小楼杏花::清代：陆进::春漠漠，雨丝丝。杏花低亚小楼时。倚阑脉脉閒凝睇，春在梢头总未知。
苔径::宋代：释善珍::苔径长年断俗踪，亦无交旧可过从。闲忧颓堕自鉏菜，老尚怪奇惟种松。履破背时翻著袜，诗狂见月乱撞钟。千年陶谢今谁似，恐有山林不易逢。
閒题 其二::宋代：叶杲::寻常巷陌燕徘徊，带得春风去不回。沧海连天云浪阔，寄将消息上蓬莱。
杏林书舍为戚宗式赋::明代：沈周::设教开医沸一堂，君家父子为仁忙。松梢露碧临窗砚，杏树华红隔水庄。买药僮归门夜月，挟书生散路斜阳。成才起死心相等，用世谁如此计长。
和默庵喜雨述怀二首 其一::宋代：赵鼎臣::昨日江头晚雨天，一舟如叶可扁然。故人政自把锄急，叹想当时子在川。
别曹仲礼四首 其三::明代：王廷陈::中夜起相送，白露涂我襟。低头惜分手，举头伤辰参。斗酒良不薄，对之不能斟。唧唧草间虫，助我扬悲吟。为君拭绿绮，弹作清商音。物理关人情，泪下不可禁。谷风刺小怨，孔公赞同心。延陵轻宝剑，高义垂至今。亲交信不薄，先民良可钦。
陈枢密挽诗二首::宋代：高斯得::直道终难恃，平生一险夷。蛮溪憔悴日，公府笑谈时。来识鲁山面，空看有道碑。雉膏殊未食，付与宁馨儿。
同卢校书游新兴寺::唐代：朱庆馀::山深云景别，有寺亦堪过。才子将迎远，林僧气性和。潭清蒲影定，松老鹤声多。岂不思公府，其如野兴何。
颂古四首::宋代：释道济::道冠儒履释袈裟，和会三家作一家。忘却率陀天上路，双林端坐待龙华。
题槐::唐代：翁承赞::雨中妆点望中黄，句引蝉声送夕阳。忆昔当年随计吏，马蹄终日为君忙。
次李商稳无题韵 其一::明代：周旋::弓鞋窄窄步移难，独倚妆楼暮雨残。情绪逢春那得好，泪痕终日不曾乾。试拈彩笔惊肌瘦，小傍银屏怯被寒。恍忽却疑愆素约，箧中时简旧书看。
春晓曲四首 其一 己酉元日::清代：姚华::朝来蘸水调词笔。探取芳春信息。画屏尚带隔年寒，立尽小庭何处觅。
再题康乐园::宋代：韩琦::旧拓名园壮邺中，本思行乐兴民同。闾阎已惯春游盛，花木谁矜半植功。爱客笙歌虽不定，称时风月且无穷。三来纵赏人休讶，白发苍颜坐醉翁。
上巳::明代：杨基::暖日风雩好，晴江祓禊过。径穿花底窄，春向水边多。秾艳羞桃李，轻躯称绮罗。髻摇金婀娜，鞍覆锦盘陀。曲浪留纹羽，峨峰进紫驼。游人倾巷陌，啼鸟避笙歌。坐障阴围柳，行茵软藉莎。漱酣香泛渚，涤器腻浮波。富贵唐天宝，风流晋永和。暮归车马闹，珠翠落平坡。
欲饭野人家见拒甚力::宋代：魏杞::山崦筠车转屈蟠，欲寻野店具盘餐。主人变色行蚕忌，客子包羞坐虱官。早见此生真寄寓，更知行役是艰难。逡巡揽袂来旁舍，晓月朦胧春梦残。
送董伯和西归::宋代：陈著::叶叶青霞衣，来赴山中期。相看到忘言，日夜春风吹。昨夜雨潇潇，今日君欲归。人生如梦寐，世道正嶮巇。我发白已委，况堪生别离。君归不可驻，我心得君知。阑干与云平，白鸟来片飞。安得身有翼，长与相追随。举手一揖别，不作儿女悲。一樽尚可同，百里非天涯。
题彭甥士淳梅花 其一::明代：杨士奇::北风猎猎捲飞沙，之子南辕道路赊。正直冰霜岁华暮，阖闾城下看梅花。
念奴娇 客有善丝竹者以笺索词漫为赋此::清代：陈维崧::旗亭旧事，记曾经见汝，宝钗楼侧。琼树两行谁最少，第一屏间白晰。翠滑鸾靴，红香桃绶，绝艺千金直。襄王筵上，缠头众里争掷。今日白发何戡，青衫司马，仍会秋娘宅。能得几回浑脱舞，清浅蓬莱非昔。红豆村庄，菊花天气，沦落无人识。枨枨逻逤，不堪听汝重摘。
再游李氏园::明代：温纯::重怜幽寂再开筵，信步乘风到斗边。竟日同为园际客，百年君是酒中仙。看山日落中原尽，倚韵诗惭大历前。自笑支离归去晚，不妨尽日坐云烟。
纪游十首::宋代：刘克庄::照眼园花发，伤心墓草陈。君谟两字谥，迂叟九分人。
东白轩歌::明代：李昱::郡侯轩子名东白，邀我题诗写胸臆。自言曾客京华东，惯识东方五更色。天上鸡人唱晓筹，青宫问寝当龙楼。午门万户启金钥，宵衣圣主思嘉猷。左右衣冠尽台辅，献纳论思出肝脯。螭头不动香烟高，虾须渐捲晨光吐。太学读书灯火深，承恩作簿花溪浔。九重尧舜尚忧惕，承流宣化当劳心。残月辉辉太白闪，鸡声三唱更五点。夜如何其夜向晨，面视东方色容俨。东方未白思明光，东方既白瞻扶桑。有时颠倒衣与裳，簿书期会亦琴堂。坡仙赤壁曾题赋，亦有当年东白句。枕籍舟中何足论，岂似君家所扁之小轩。
清明杂感 其三::清代：李振钧::林绿初齐昼闭门，愁逢佳序醉诗魂。莺花作队浑入梦，桃李成蹊总不言。改火怕闻新鬼哭，禁烟终荷旧君恩。不知东郭谁酣餍，赢得深闺笑语温。
已亥杂诗 134::清代：龚自珍::五十一人忽少三，我闻陨涕江之南。箧中都有旧墨迹，从此袭以玫瑰函。
白头吟::两汉：佚名::皑如山上雪，皎如云间月。闻君有两意，故来相决绝。平生共城中，何尝斗酒会。今日斗酒会，明旦沟水头。蹀躞御沟上，沟水东西流。郭东亦有樵，郭西亦有樵。两樵相推与，无亲为谁骄。凄凄重凄凄，嫁娶亦不啼。愿得一心人，白头不相离。竹竿何袅袅，鱼尾何离𥱰。男儿欲相知，何用钱刀为。𪗰如马啖箕，川上高士嬉。今日相对乐，延年万岁期。
咏痴::唐代：吴人::榆儿复榆妇，造屋兼造车。十七八九夜，还书复借书。
早朝日寄所知::唐代：皇甫曾::长安雪夜见归鸿，紫禁朝天拜舞同。曙色渐分双阙下，漏声遥在百花中。炉烟乍起开仙仗，玉佩才成引上公。共荷发生同雨露，不应黄叶久随风。
无题次韵义山四首 其四::当代：张文胜::他生卜得已堪怜，珍重灵芽寄福田。大梦欲擎烛龙首，多情悔拍玉人肩。传书长夜入江海，伤别中年要管弦。南国好风不吹我，诗怀三起复三眠。
热::清代：弘历::中秋前后夕，微雨送轻凉。将谓侵寻冷，晚田虑或妨。切切不恝怀，宁止行旅庆。迩日当驻宿，过午每宜旸。农喜颖穗实，马免炎暍伤。两全信艰致，慰矣心转惶。
“清梦楼”杂诗 其二::当代：何永沂::文人夹尾皇天下，书案低头夜雨时。而今识得华芝梦，自有仙才自不疑。
上行杯 淹城夜饮寄硷斋旬前京中未遇::当代：秦鸿::城市摇光滟滟。腾燄虎、蜃龙相啖。客况轻鯈如可罱。回波碧湛。古壕深，形影孑。空阔。生冷月。来挂霜睫。
暮春游白岳十二首 其十一 五老峰::明代：胡应麟::苍然离立尽彭聃，底事乘风下郁蓝。四皓衣冠犹减一，八公环佩仅馀三。移来不借匡庐顶，飞去重寻雁宕南。潦倒青莲头渐白，乍因奇绝驻征骖。
韩耕道交八绝句韵见寄因和答之::宋代：曹彦约::我句拙於妯女妆，尊前替戾敢承当。何人错比罗敷艳，枉赋诗人陌上桑。
因周太史使还海上寄杨鍊庵丈及澄上人一首::明代：于慎行::苦忆东林侣，逢人附报书。花残陶令宅，月出远公庐。世念归应尽，幽怀病未疏。三山知有路，正拟戒游车。
城下青草歌时饶府调湖南青草军守太和日与南乡有构隙之意::明代：刘崧::日日起帆樯，载酒送牛羊。赣兵明日下，相候打南乡。
偈颂九十三首::宋代：释梵琮::今朝四月初十，衲僧独行特立。等闲瞥转玄关，捏碎虚空出汁。电光裡{左足右孛}跳，微尘裡出没。嶮峻崖前百步阶，一级自然高一级。脚头脚尾不争多，千里乌骓追不及。
西山杂咏 其二::清代：王隼::山行入芳林，破寺孤猿坐。阴风殿角吹，门倾拾古锁。金像剥须眉，画檐蛛网大。坏灶穴飞鼯，废井落残果。房暗青燐生，墙缺翠萝补。断碑卧草间，字画苍苔裹。猎人带禽归，入拨冷炉火。沈吟感盛衰，冉冉日西堕。
辛巳正月十六日张云斋过访郭舜元高飞卿持草书黄庭来会作上元歌::宋代：家铉翁::市人欢呼赏元夕，羁人掩关玩周易。易中具足光明灯，一灯散作千百亿。粤从上元甲子到于今，经几上元此灯炯炯如一日。静思此理发长啸，短檠孤坐看虚碧。广文先生乃我义理朋，从我求观无尽灯。我灯无尽易无尽，五行阴阳太极惟一心。东邻有客好奇逸，袖出异书光芒与我易相射。平生但识羲孔元之元，不省虚皇大道玄中玄。我欲与君互酬答，各妙其妙勿以言语传。会得易中极玄中玄，与子日日张灯作上元。
原韵敬贺斗全兄六十大寿::当代：陈仁德::平生温厚总如春，拂袖乘风四海巡。子美沉雄疑转世，希文忧乐是前身。盛名在昔闻三晋，花甲于今恰一轮。何日南游来过峡，与君同醉大江滨。
集古 其一 老将::金朝：李俊民::蓬根吹断雁南翔，晓鼓钟中两鬓霜。独倚关亭还把酒，不堪秋气入金疮。
拟郊祀十九歌，存七章 其七 赤蛟::清代：姚燮::窈娭娭，而引曼。浃密期，鲜疑患。灵驾舆，魂追驱。冠丽姝，夙所须。轖无结，旐无委。专我精，金石毁。惟赤蛟，延儦儦。茹秘春，屏兰□，嘉醑陈。灵既醉，集古嫭，咸逊媚。来不涘，去何倪。揽大化，类儿嬉。眷我祜，笃我耆。凡在宥，谁不怡？
王绂林泉道古::清代：弘历::水轩对坐榷尊卢，貌古神全道以腴。却笑两贤千载下，消声价祗百青蚨。
吴主簿诗主簿名则宣平人吴黄门仕伟之父也 其一 军门止杀::明代：陈献章::泣罪天应见，坑降地不知。自然殃庆至，天道不须疑。
乘禅者归蜀::宋代：释普岩::出剑门兮入剑门，眼空寰宇一闲身。杖挑一滴江南水，散作西川劫外春。
绕佛阁::宋代：张艾::渚云弄湿，烟缕际晚，江国遥碧。鸿过无迹。怕闻野寺孤钟动凄恻。小桥路窄。疏袖暗拂衰草，愁听蛩语还寂。可堪过了，龟纱负瑶席。荏苒露华白。一夜秋窗惊晓色。柳影孤危，残蝉空抱叶。想摇落关情，归梦频折。物华消歇。尽倒断寒塘，幽香先灭。怨红供、拒霜啼颊。
沁园春（寿俞紫薇）::宋代：洪咨夔::诗不云乎，蒹葭苍苍，白露为霜。看高山乔木，青云老干，英华滋液，亦敛而藏。匠石操斤游林下，便一举采之充栋梁。须知道，是天将大任，翕处还张。薇郎玉佩丁当。问何事午桥花竹庄。又星回岁换，腊残春浅，锦熏笼紫，栗玉杯黄。唤起东风，吹醒宿酒，把甲子从头重数将。明朝去，趁传柑宴近，满袖天香。
鹧鸪天 其四::近代：李继熙::离合悲欢总莫凭。些时相见恰关情。私怜去后修鳞杳，怕问心肠是怎生。山叠叠，水盈盈。钿车何处迓倾城。梦中识路终无益，误到巫峰第几层。
赴南恩道间和杨体南三首::宋代：黄公度::白鸥应怪旧盟寒，斗粟低徊真强颜。更度桑乾隔并土，不堪回首旧家山。
杂咏一百首·史苏::宋代：刘克庄::繇语几于谶，流传信有诸。王何谩辛苦，易自是占书。
双池::宋代：苏轼::汧流入城郭，斖斖渡千家。不见双池水，长漂十里花。
送余子华归省::明代：孙承恩::诏许宁亲去，争看太史归。春深花雾重，寒退柳风微。越岭茶堪摘，姚江鳜正肥。因君动余兴，夜夜梦班衣。
赵侯汝申以学术兴起一方怜才下善阖邑推其长者兹以七贤图属余赋之倘亦有王阮忘年之意乎敬题短歌::明代：胡应麟::赵侯款我城南屋，堂上高悬画一幅。是时六月凉飙生，万个琅玕照新筑。衣冠不类河朔豪，船舫曾非剡溪曲。细看乃是晋诸贤，醉倚长林弄修竹。疏枝的皪横潇湘，密叶珑葱卷淇澳。珠帘粉阁坐相对，尽日明窗看不足。彷佛当时六七公，持螯白眼横霜空。脱巾露顶挂石壁，仰天大笑来清风。匆匆典午事难说，烟尘澒洞盈寰中。此时不醉欲何事，眼看浮世真虚空。步兵睨树啸声发，浚仲清言宛如屑。子期鼓鞲仍著书，伶也携壶更荷锸。阮生拨阮嵇生弦，目送飞鸿游太玄。就中山公最长者，百觚在手情颓然。南阳赵侯世希有，满腹珠玑贯牛斗。偷桃偶堕方朔缘，谪向人间卧岩薮。生平饮酒但数巡，座中宾客长千人。何人把赠周昉画，跃然对我融心神。胡生晚得酒中趣，跋扈飞扬有深意。一朝睹此形貌亲，恍若诸贤把余臂。为君作歌还赠君，生绡落笔飞玄云。何时买断筼筜谷，共作林中避世人。
宿上宫吴道士太虚楼::明代：郭谏臣::太虚楼阁倚层云，槛外三峰挂夕曛。岚合香烟千树暝，风飘仙籁九天闻。初晴帘幕悬乌影，向晚松楸下鹤群。更喜慇勤吴羽客，相随月下礼茅君。
友人元敏示以三题乃赓而和之 其一 挑灯杖::宋代：释智圆::裁制削青筠，纤纤状可珍。助灯虽有力，举用实由人。破暗如无怠，资明敢顾身。窗间傥勤学，终夕愿相亲。
对雨诗::南北朝：刘逖::重轮宵犯毕，行雨旦浮空。细落疑含雾，斜飞觉带风。湿槐仍足绿，沾桃更上红。无由似玄豹，纵意坐山中。
次韵答族侄子逢秀才 其二::明代：林光::贤书日问广之东，京国无缘遇子逢。未信文章憎命达，还将老眼对天公。虚名尽道忘羁绊，阔论堪愁误听聪。赤手伊谁拊圣教，高卑两过各归中。
和陶停云::宋代：吴芾::眷兹衡宇，草树溟蒙。坐对五柳，遥望九江。亦足寄傲，东轩南窗。独恨无人，载酒相从。
送曹梦良赴桐庐户掾 其二::宋代：王十朋::鸡黍相寻岂偶然，论文尊酒荷留连。秋风初送雁群至，乔木喜闻莺友迁。劝我鉴湖行甚力，送君钓濑去无缘。愿将清白师韩范，从此高堂有四贤。
绍兴祀岳镇海渎四十三首::隋代：佚名::相予阴威，厥功浩浩。一岁之功，何以为报。府有珪币，我其敢私。肃肃孔怀，于以将之。
董娇娆为周郁赋::明代：刘炳::妾家住邯郸，少小矜容颜。七岁画娥眉，十岁垂髻鬟。十三刺绣人前坐，十五秦筝架上弹。红粉楼高临大路，自恃芳华立门户。鹦鹉春眠芍药阑，骄骢晚系垂杨树。梅点香奁玉作钿，莲移罗袜金为步。朝歌暮饮绮罗丛，东园桃李斗春风。黛疑柳浅匀朝翠，朱讶樱浓洗晓红。烛围锦帐宵常曙，香蔼雕笼夕未空。秋月春花等閒度，谁怜窈窕迎新故。夜夜虚迷洛浦云，朝朝枉结阳台雨。带绾同心只自怜，枕期连理翻成误。眼前相爱岂相知，弹指风光节物移。只道青春镇长好，那知白发易如丝。容颜销歇莺花冷，歌舞凄凉鞍马稀。昨日樽前双泪落，谁似周郎情不薄。得配鸳鸯死亦判，愿谐鱼水生相托。青鸟缄封书莫迟，秦楼肠断夜乌啼。君卿岂羡东墙约，梁氏应同举案齐。
登六和塔绝顶同宋茗香王柳村::清代：石钧::群山断江岸，一塔凌青冥。登临不知疲，写我万古情。盘纡遍凭阑，周览越国形。山川势相逼，三折江流清。隔江望会稽，南镇趋百灵。大哉神禹力，胼胝安苍生。回头富春山，垂钓留客星。高台俯江泛，旷代传清名。男儿审出处，身重五岳轻。浩歌心悲凉，云气忽纵横。海色含古愁，何能见蓬瀛。但闻丘墓间，白杨多悲声。
晓钟::明代：赵完璧::晓钟不异夜来鸣，昏晓相催合自惊。曙色微茫分宿霭，年光断送向残更。长鲸殷起风尘思，短发徐添雪刺明。老懒无妨停午卧，匆匆莫误凤楼声。
登望冈楼::清代：李宪噩::散步此楼望，慨然悲故乡。凉风生木末，愁绪极天长。江岸秋田阔，山城落日荒。无人结高会，明日是重阳。
元夕京城和欧阳衮::唐代：陈去疾::兰焰芳芬彻晓开，珠光新霭映人来。歌迎甲夜催银管，影动繁星缀玉台。别有朱门春澹荡，不妨芝火翠崔嵬。此时月色同沾醉，何处游轮陌上回。
玄元栖霞洞是日华月华君所居::明代：邝露::二曜恣天游，七星迥地轴。北窍洞庭穴，南通九疑麓。左攀连卷桂，右策檀栾竹。冰壶槩太清，竦身入瑶局。日月二华君，兹游良可复。有酒斟酌之，篴声不在玉。石莲落复开，瞥然鸟过目。而我独何为，蜉蝣伤运速。知津者谁与，负刍聊蹢躅。异我如弁毛，吒牛食溪谷。
乞萧生作东山丝竹图 其一::清代：丘逢甲::但无丝竹有东山，要乞丹青补黛鬟。莫被比邻文信国，满前姬侍笑儒酸。
砚沙::明代：成鹫::留将片石住江心，却被波臣用意深。多少宦成经过此，轻舟安稳载南金。
和盛集陶落叶::清代：钱谦益::秋老钟山万木稀，凋伤总属劫尘飞。不知玉露凉风急，只道金陵王气非。倚月素娥徒有树，履霜青女正无衣。华林惨淡如沙漠，万里寒空一雁归。
晓发黄巢矶芭蕉林中::宋代：杨万里::清远山前烟雨濛，黄巢矶畔水连空。旋芟芦荻炊朝饭，更斫芭蕉补漏篷。
题董邦达西湖画册十四幅 其八 九里松::清代：弘历::不信云林僻，惟看虬干青。谡涛无定响，偃盖有奇形。如导溪头路，宁遮厓口亭。久闻王子晋，过此斸香苓。
鲲身王::清代：许廷崙::落花如尘香不歇，紫箫吹急夕阳没。灵旂似复小徘徊，解缆风微讫不发。碧波涵镜逼人清，照见轻妆水底月。龙宫百宝纵光怪，洛水明珰汉皋佩。淫佚民心有识伤，升平馀事无人缋。神来漠漠云无心，神去滔滔空水深。士女杂沓举国狂，年年迎送鲲身王。
七月二日大雨歌::宋代：文天祥::燕山五六月，气候苦不常。积阴绵五旬，畏景淡无光。天漏比西极，地湿等南方。今何苦常雨，昔何苦常暘。七月二日夜，天工为谁忙。浮云黑如墨，飘风怒如狂。滂沱至夜半，天地为低昂。势如蛟龙出，平陆俄怀襄。初疑倒巫峡，又似翻萧湘。千门各已闭，仰视天茫茫。但闻屋侧声，人力无支当。嗟哉此圜土，占胜非高冈。赭衣无容足，南房并北房。北房水二尺，聚立唯东箱。桎梏犹自可，凛然覆穹墙。嘈嘈复杂杂，丞汗流成浆。张目以待旦，沈沈漏何长。南冠者为谁，独居沮洳场。此夕水弥满，浮动八尺床。壁老如欲压，守者殊皇皇。我方鼾鼻睡，逍遥游帝乡。百年一大梦，所历皆黄粱。死生已勘破，身世如遗忘。雄鸡叫东白，渐闻语场扬。论言苦飘扬，形势犹仓黄。起来立泥涂，一笑褰衣裳。遗书宛在架，吾道终未亡。
同孙子直和李参政东园韵十绝::宋代：洪咨夔::破艦已风方汹汹，积薪未火又悠悠。天公解管人间事，甲子占晴稳有秋。
病中斋居杂诗次和仲韵 其一::元代：安熙::深居苦羸疾，谁与破愁颜。世态浮云外，交情暮两间。襟怀期齐月，胸次要全山。梦寐神峰久，何时恣往还。
艳情代郭氏答卢照邻::唐代：骆宾王::迢迢芊路望芝田，眇眇函关恨蜀川。归云已落涪江外，还雁应过洛水瀍.洛水傍连帝城侧，帝宅层甍垂凤翼。铜驼路上柳千条，金谷园中花几色。柳叶园花处处新，洛阳桃李应芳春。妾向双流窥石镜，君住三川守玉人。此时离别那堪道，此日空床对芳沼。芳沼徒游比目鱼，幽径还生拔心草。流风回雪傥便娟，骥子鱼文实可怜。掷果河阳君有分，货酒成都妾亦然。莫言贫贱无人重，莫言富贵应须种。绿珠犹得石崇怜，飞燕曾经汉皇宠。良人何处醉纵横，直如循默守空名。倒提新缣成慊慊，翻将故剑作平平。离前吉梦成兰兆，别后啼痕上竹生。别日分明相约束，已取宜家成诫勖。当时拟弄掌中珠，岂谓先摧庭际玉。悲鸣五里无人问，肠断三声谁为续。思君欲上望夫台，端居懒听将雏曲。沉沉落日向山低，檐前归燕并头栖。抱膝当窗看夕兔，侧耳空房听晓鸡。舞蝶临阶只自舞，啼鸟逢人亦助啼。独坐伤孤枕，春来悲更甚。峨眉山上月如眉，濯锦江中霞似锦。锦字回文欲赠君，剑壁层峰自纠纷。平江淼淼分清浦，长路悠悠间白云。也知京洛多佳丽，也知山岫遥亏蔽。无那短封即疏索，不在长情守期契。传闻织女对牵牛，相望重河隔浅流。谁分迢迢经两岁，谁能脉脉待三秋。情知唾井终无理，情知覆水也难收。不复下山能借问，更向卢家字莫愁。
送伍主事符归省::明代：李东阳::画省郎官着锦衣，绿波晴漾綵帆飞。天池水足鹍仍化，庭竹阴成凤始归。鲁史法应传衮钺，宋科心不在轻肥。题诗为寄同年老，有子如君眼底稀。
除夕::明代：冯琦::报国当何日，辞家又一年。薄游宁足问，微向久茫然。万事古人后，孤灯新岁前。明朝开左个，假寐待朝天。
浣溪沙 其四::当代：张恨水::海外人疑是老儒。少年豪气想萧疏。再休风雨病相如。浊酒化为知己泪，新诗吟作绝交书。解人虽有不如无。
题通微斋::明代：陶安::道体本无迹，至隐不可见。彼美方外人，达此弗迷眩。寸心造幽玄，寂然该众善。真机忽显露，妙用生万变。
陈士鹄入都先枉诗寄用韵奉答::明代：欧大任::十载相逢已老夫，鹴裘犹问酒家胡。客来禁苑青云起，秋入关门紫气孤。海上何年成大药，天涯归思满平芜。君看倦似游梁后，只道长杨在汉都。
拜明招二先生墓有感::宋代：王柏::一原英魄一山藏，回首怀忠道路长。天意未开南北限，要教北学王南方。
奉和沈秉和先生迦陵师迎春口号七绝二首 其二::当代：程滨::三嗅馨香不复疑，中年不改少年痴。东篱菊隐真吾子，南苑莲华是我师。
罗宪北林预脩禊事::宋代：姚镛::玉节先期泛禊川，携壶与客上楼船。江亭野寺山山好，梅子樱桃树树圆。看竹静行松下道，瀹茶寒汲石根泉。清游尽日惟觞咏，不学兰亭悦管弦。
读西京杂记十三首次渊明读山海经韵 其六::宋代：李彭::公孙发蒙耳，猥作支厦木。仲舒弃胶西，白驹在空谷。脱粟饭故人，安敢望薰沐。齐人固多诈，何由调玉烛。
元道士::宋代：释师范::黄衣舍去混缁衣，弃却甜桃摘醋梨。酸涩一时尝过了，攒眉归去许谁知。
游果昼二僧院::唐代：许浑::何必老林泉，冥心便是禅。讲时开院去，斋后下帘眠。镜朗灯分焰，香销印绝烟。真乘不可到，云尽月明天。
水龙吟 用杨脩甫学士登岳阳楼韵::元代：曹伯启::岳阳西望荆州，倚楼曾为思刘表。国亡家破，当时豪俊，鱼沉雁渺。王霸纷更，乾坤摇荡，废兴难晓。记观山纵酒，巡檐索句，宿官舫、蓬窗小。不畏黑风白浪，伴一点、残灯斜照。棹歌明发，天光无际，得舒晴眺。万里驰驱，千年陈迹，数声悲啸。试閒中想像，兴来陶写，付时人笑。
初夏书呈同舍::宋代：黄裳::万种浮华春事了，谁供青帐千林晓。雨集池塘蝼蝈鸣，蜗牛已过银钩横。贴水圆荷盖犹小，览镜美人音耗悄。行看天上奇峰生，莫放尘缘空扰扰。何处亭台公外期，共立薰风临渺渺。
罢华原尉上座主尚书::唐代：刘沧::自怜生计事悠悠，浩渺沧浪一钓舟。千里梦归清洛近，三年官罢杜陵秋。山连绝塞浑无色，水到平沙几处流。白露黄花岁时晚，不堪霜鬓镜前愁。
韩张亭::宋代：戴复古::此地曾栖双凤凰，登高怀古北风凉。忠规万乘龙颜粲，谪过千山鸟道荒。百里隣居天作合，两贤名与日争光。几人缄口贪官职，身在朝廷志已忘。
雨后御园即景::清代：弘历::雨足园林净绿涵，树生凉籁草生馣。几多心慰黍禾茁，一晌几閒书史耽。何必羲皇傲牖北，非关山水忆江南。即今时若休徵应，保泰还恒玩九三。
内阁五月莲花盛开奉和少傅徐公韵二首 其一::明代：李东阳::漫道西湖百亩宽，新花尚怯晓波寒。内园自合先芳意，道眼从来是别观。金掌溢时清露委，水仙多处绿云攒。人间不解真颜色，却爱红妆舞翠盘。
送白礼部贞夫入秦祭告韩王一首::明代：黄省曾::半岳摧金峡，中河竭武川。帝枝凋贵叶，晨纛逝宵軿。八代分封久，千程锡赗专。□琼颁内玉，简使出台贤。当扆将宸怆，维藩设祖筵。鸟看朱有翼，炉挹广成烟。问异观殊化，怀符发藻篇。萧关旌欲动，一奏雍门弦。
画角辞::宋代：何麟瑞::莫吹角，吹得梅花片片落。朝吹暮吹吹不了，盘古不知坐成老。童男童女求蓬山，何如此器束之高阁间。金盘擎露仙人掌，何如敕断此声勿用响。不知今日复明日，两鬓常常黑如漆。莫吹角，天寒岁晚情更恶。
睡蝶::明代：谷宏::逐气随香何处寻，翩翩无力宿花心。不知狂客倾杯乐，只与庄生入梦深。叶底风微犹栩栩，花间日暖正沈沈。觉来粉翅初轻举，方听笙歌有妙音。
玉虚岩::明代：王世贞::葛巾藤屦白蕉衫，偶带中台独坐衔。原是玉清宫里客，不教长住玉虚岩。
柳::宋代：汪晫::淡黄初弄正纤柔，便向东风舞不休。独记西湖相识旧，只今缕缕是春愁。
挽范端明::宋代：程珌::诸老郡沦谢，惟公尚典刑。谋谟关杜稷，风采聋朝廷。政路方虚席，台躔遽折星。幸哉芳史在，宁用问丹青。
书林良箴云山幽隐图::明代：王恭::沧江湛回流，野树带远色。白云东山来，雅与幽兴集。静抚丘中琴，时散林下帙。余亦淡荡人，相期此投迹。
颂古四十五首::宋代：释慧远::案头获敕令行时，阃外全提杀活机。回首华山孤顶望，巨灵神亦竖降旗。
送万中丞士鸣二首 其一::明代：王廷相::怜君幽志遂，五十即悬车。深入烟霞壑，清便水竹居。壶尊藉草处，沮溺话耕馀。要在慎眠食，閒中休著书。
同蔡孚五亭咏::唐代：徐晶::章奏中京罢，云泉别业归。拂琴铺野席，牵柳挂朝衣。翡翠巢书幌，鸳鸯立钓矶。幽栖可怜处，春事满林扉。
送孙正忠臣移成都小漕::宋代：杨天惠::升平芝菌效神奇，况乃贤豪用世资。人物熙宁中兴日，风流荆国适同时。起家便作三公客，乘传何为九折驰。少府但分新赐节，石渠犹借旧官仪。素心久辨经纶计，妙意前知遇合期。聊与西南成胜事，暂将清献续良规。桥横万里重开府，水接双流共去思。怊怅参卿无限意，道旁索笔强题诗。
又再作::宋代：晁说之::多情杨畔儿，芙蓉生绕床。旧屋君未归，蒲池已凄凉。
闻潘司寇以右都御史起治河::明代：欧大任::蒲轮徵起五湖西，金印重劳使相携。不待临流沉白马，即看画壤锡玄圭。功存疏凿身曾历，书勒河渠手自题。岭表遥占安石出，明年促召入彤闱。
沪上感咏十二首 其三::近代：杜关::不战师先溃，仓皇去若飞。天王自明圣，大帅忍依违。身败名俱裂，兵穷将独肥。谁怜宋卿子，坚垒失戎机。
初秋属疾::宋代：杨亿::潘郎已是入秋悲，属疾犹贪桂补羸。密雪才高閒赋笔，流波意远托琴丝。离愁尽日吟青案，蠲渴何人寄紫梨。昨夜西楼凉月满，清谈偏忆庾元规。
高宜试剑石::宋代：李新::巨石中分断，涓流自此东。尧仁方宅土，项氏曷当锋。兴起汉高业，勤劳夏禹功。故应行道者，知古企遗踪。
可中亭赏荷::清代：夏诒::绮窗四面小亭东，十二兰干映水中。翠盖纷披侵入座，看花人映藕花红。
更漏子 本意二首 其一::明代：王夫之::斜月横，疏星烱。不道秋宵真永。声缓缓，滴泠泠。双眸未易扃。霜叶坠。幽虫絮。薄酒何曾得醉。天下事，少年心。分明点点深。
水阳精舍::宋代：曹𨙅::塔高铃自语，碑断苏成文。老树擎凉月，初荷卷湿云。萤飞临水见，犬吠隔篱闻。静对高僧坐，无眠到夜分。
续长恨歌::宋代：范成大::帝乡云驭若为留，八景三清好在不？玉笛不随双鹤去，人间犹得听梁州。
鱼游春水（怨别）::宋代：马子严::池塘生春草。数尽归鸿人未到。天涯目断，青鸟尚赊音耗。晓月频窥白玉堂，暮雨还湿青门道。巢燕引雏，乳莺空老。庭际香红倦扫。乾鹊休来枝上噪。前回准拟同他，翻成病了。欲题红叶凭谁寄，独抱孤桐无心挑。眉间翠攒，鬓边霜早。
奉酬袭美先辈初夏见寄次韵::唐代：陆龟蒙::积雨晦皋圃，门前烟水平。蘋蘅增遥吹，枕席分馀清。 村旆诧酒美，赊来满鋞程。未必减宣子，何羡谢公荣。 借宅去人远，败墙连古城。愁鸱占枯枿，野鼠趋前楹。 昨日云破损，晚林先觉晴。幽篁倚微照，碧粉含疏茎。 蠹简有遗字，gs琴无泛声。蚕寒茧尚薄，燕喜雏新成。 览物正摇思，得君初夏行。诚明复散诞，化匠安能争。 海浪刷三岛，天风吹六英。洪崖领玉节，坐使虚音生。 吾祖傲洛客，因言几为伧。末裔实渔者，敢怀干墨卿。 唯思钓璜老，遂得持竿情。何须乞鹅炙，岂在斟羊羹。 畦蔬与瓮醁，便可相携迎。蟠木几甚曲，笋皮冠且轻。 闲心放羁靮，醉脚从欹倾。一径有馀远，一窗有馀明。 秦皇苦不达，天下何足并。 
洛神::元代：雅琥::邺宫檐瓦似鸳飘，兰渚鸣鸾去国遥。谩说君王留宝枕，不闻仙子和琼箫。惊鸿易没青天月，沈鲤难凭碧海潮。肠断洛川东去水，野烟汀草共萧萧。
和远老四首::宋代：吴芾::事好休时便好休，不应人尽觅封侯。归来已快平生志，况有高人来聚头。
蓦山溪（叶左丞生日）::宋代：刘一止::卿云衍苒，翠壁天开就。移下小方壶，照初日、嘉林濯秀。君恩暂许，丘壑憩夔龙，开径竹，续岩花，小试丹青手。声名德业，汉代谁居右。红旆碧油幢，想今古、山中未有。霜松手种，应待茯苓生，斋酿熟，玉泉香，还上萱堂寿。
鹧鸪天（台州倚江亭即席和李举之，时曹功显、贺子忱同坐）::宋代：王之望::撩乱江云雪欲飞。小轩幽会酒行时。佳人喜得鸳鸯侣，豪客争题鹦鹉词。歌舞地，喜追随。歙州端恨外迁迟。谪仙狂监从来识，七步初看子建时。
小伊州::明代：王世贞::频年转战未封侯，还逐高阳酒伴游。醉后只今愁出塞，双鬟又唱小伊州。
仲春履吉与之永之小集得草字::明代：文彭::二月集嘉宾，骀荡春光早。白日堕游丝，黄鸟鸣声好。玄言互剖析，至理穷探讨。觥筹杂笑欢，高怀自倾倒。落霞尚迟留，初月出杲杲。虽无陈遵投，亦有魏公扫。相期终南山，去拾金光草。
贺新郎·梦冷黄金屋::宋代：蒋捷::梦冷黄金屋。叹秦筝、斜鸿阵里，素弦尘扑。化作娇莺飞归去，犹认纱窗旧绿。正过雨、荆桃如菽。此恨难平君知否，似琼台、涌起弹棋局。消瘦影，嫌明烛。 鸳楼碎泻东西玉。问芳悰、何时再展，翠钗难卜。待把宫眉横云样，描上生绡画幅。怕不是、新来妆束。彩扇红牙今都在，恨无人、解听开元曲。空掩袖，倚寒竹。
元夕雨::宋代：李揆::山县逢元夕，东风雨溅灯。渔篝临远浦，鬼火附寒藤。酒市可罗雀，官僚皆曲肱。狂歌吾老矣，犹记旧时能。
寿姚松云翁七十次林见素韵二首 其一::明代：黄仲昭::阳月如春昼不寒，稀年寿酒足为欢。蟠桃一实三千岁，青鸟传音约再看。
无题二首::宋代：秦观::君子有常度，所遭能自如。不与死生变，岂为忧患渝。西伯囚演易，马迁罪成书。性刚趣和乐，浅浅非丈夫。
次郭云屏登西楼韵二首 其一::明代：杨慎::说剑论兵迈品流，明时论赏早封留。秉衡许国三千牍，德裕筹边第一楼。城郭笙歌浑不夜，溪山草木未知秋。轻裘已叶前贤事，祍革先宽旅客忧。
即事::宋代：蒲寿宬::江楼人卧病，寂寞更谁怜。有子常离抱，无家可祝先。雕墙笑茅屋，沧海幻桑田。昨听东邻讣，浮华亦梦然。
句::宋代：温益::竹生石上琼瑶碧，泉落檐间组带垂。
十拍子::清代：胡薇元::渌水环堤渐退，青山拥岸难描。十幅蒲帆来更往，卧听寒云枕上潮。大江东去涛。中酒愁过旅雁，推篷惊起潜蛟。谁把凉州哀怨笛，触动元龙意气豪。月明红板桥。
恭纪惠献贝子王平定浙闽功迹颂言 其二::清代：杨二酉::八闽开层障，三山列秀雯。王师忻大捷，宗子有奇勋。竹帛昭天日，轮囷灿海云。邻霄遗泽畔，人识旧将军。
小僧乞其师静悟塔铭一首::宋代：苏籀::劫火吴宫尽，耆年亦已殂。勤拳依佛敕，精苦是僧摸。愿力归兜率，宗风化给孤。禅心不沦谢，楚些漫招呼。
饮新酒::唐代：元稹::闻君新酒熟，况值菊花秋。莫怪平生志，图销尽日愁。
道旁弃儿行::近代：张采庵::伐国干戈长未息，江乡四月犹寒食。道旁呀哑有儿啼，乳臭皮黄人不识。未晬身肢才尺五，初为匍匐尚艰跙。但张黄口唤妈妈，泪眼模糊啼索乳。东邻老媪多慈悲，取向怀中试抱持。可怜一缕如丝命，犹作牵襟就哺姿。腰间何物横衣带，一幅红绫来历在。是儿壬午霜降生，生不逢辰时在亥。国难时艰百忧集，母死徒留孱父丐。父名母氏不堪书，但志番禺人姓蔡。我躬不阅遑恤后，两两相完非可遂。忍心弃置青枫根，或许生中出死外。思量仁里有仁人，养取为奴深百拜。墨花浓淡泪花深，相见临毫破碎心。街头男妇尽哀叹，一筹不获但沉吟。是谁觅得稗糠饼，茶水为糊方待冷。谗口翕张唼唼吞，一手攀持一咽哽。空肠得食泪珠停，不复啼饥惨作声。声停食已鼾声起，白叟黄童皆莞尔。当前一事费千思，谁作仁人保赤子。抱向村南西便巷，断荠画粥难赡养。抱向村北问姆姑，恶食无鱼乳已枯。吁嗟乎，劫羊之中凶马后，春暄秋省复何有。人命不如野死狗，死狗犹充果腹资，弃儿委弃无人受。孰令为之孰致之，及汝偕亡折汝首！折汝首，徯我后，将见大凯堂堂岁在酉。
题观音画轴::清代：蔡见先::自来苦海不生波，醋海汪洋可奈何。愿借慈航时一渡，免教风作打头多。
次韵张煇惠诗三首 其一::宋代：张守::诗邻可卜拟诛茅，好句人间见一毫。吟就钵声应未绝，流传纸价顿能高。谬成燕雀追黄鹄，已作蜻蜓避百劳。清夜月窗裁警句，霜梧风竹助萧骚。
韶阳战绩诗为闫将军赋二首 其二::明代：陈恭尹::韶石芙蓉几百峰，石如甲胄是军容。直须青简传千载，早有丹心彻九重。
清平乐·百花开後::宋代：张炎::百花开後。一朵疑堆绣。绝色年年常似旧。因甚不随春瘦。脂痕淡约蜂黄。可怜独倚新妆。太白醉游何处，定应忘了沈香。
和啸石仲兄下帷罨画楼二首 其一::清代：安伟::敢斗鲛人织，应收李白机。有心培玉树，何幸近书帷。珠玉谈中吐，云烟笔底挥。好教王谢燕，仍傍画楼飞。
次韵子温惠双井茶二首 其一::宋代：张扩::双井昆仍分不疏，渴中曾起病相如。策勋未有涪翁语，浪说翻经到石渠。
励儿北上口占示之二首 其一::明代：陈恭尹::吾衰良已甚，汝往慎前途。一骑过河岳，扁舟下楚吴。眼中新白雪，梦里古皇都。最是英贤会，同声自不孤。
遣兴::当代：卢青山::摊纸写新诗，古人握我笔。如童初描红，把手借师力。我心圈中虎，咆哮不得出。岂若纵其爪，驰突攫人急？虽云不中矩，规矩亦人立；人或不之喜，我岂求誉谪。人固有此心，心固同此迹。知彼甘为奴，缘心无活息。
闻莺::宋代：刘敞::阴阴老树连村路，羃羃轻烟过雨天。长爱禽声能永日，似于莺友欲忘年。朱缨紫椹看齐熟，深巷荒城得屡迁。朗咏谢公池上作，勿惊春物变熏弦。
喜闻大军收复川中::清代：庞垲::天险那能恃，先声斩剑关。投戈填野水，穷寇哭空山。风猎军旗动，云连甲仗殷。将军须努力，直取夜郎还。
送熊审用回京::明代：陈琏::倾盖情偏好，临歧意独勤。使轺从此去，驿路到江分。扬子潮通海，钟山翠入云。归朝应显秩，锦诰五花纹。
春风曲::当代：傅义::潮来潮去高复低，日升日落朝旋暮。春风却是最温馨，教人不可等闲度。云雾吹开万里晴，送来莺燕忒撩情。花香阵阵牵衣袂，殷殷邀约踏莎行。青春结伴乘风去，沿途检阅花无数。就中桃李最芬芳，古今少艾长倾慕。谁云同是断肠花，百媚千娇徒自夸。得被春风一摩抚，不辞身遽委泥沙。杜宇为君悲不已，云雀飞鸣仍自喜。爱仿千山百鸟声，声声无誉亦无毁。姚黄魏紫花中王，从容行来自堂堂。芍药亲昵成艳侣，翻令春暮更辉煌。况有酴醾为后劲，榴红莲白联翩进。秋冬梅菊又高超，年年松柏如春盛。昔时联袂踏春人，春来犹否忆前尘？但愿春风长护惜，留得樽前矍铄身。韶华去我头不掉，我目送之坦然笑。安享高龄堪自豪，斯心永葆如年少。
蝶恋花 其四::当代：黄绮::新岁人家除夕矣。谷饭还年，或荐鸡鱼豕。不寐钱多分幼子。弟兄和睦无猜忌。笑里相邀回长辈。进退无拘，自有天和地。烛下须眉将欲紫。聚餐虚座阿爷至。
後潭游船见岸上看者有感::宋代：欧阳修::喧喧谁暇听歌讴，浪遶春潭逐彩舟。争得心如汝无事，明年今日更来游。
安溪晚泊因到无净院::宋代：张镃::十丈亭桥稳踔溪，斜阳红滟入船低。枯筇径过荒街北，静院深寻破庙西。游伴苦无成独笑，物情谙遍任难齐。归时早是星烦出，影漾波痕上下迷。
颂十六首::宋代：释慧晖::不传之传句，先贤也不传。佛祖未出兴，早是有付传。不妙之妙句古圣也难宣。黄头碧眼老，如何及言宣。不真之真句，人天未生前。若以言道趣，只从在目前。不传妙真句，三世不变迁。毕竟道人眼，万岁绝易迁。寥寥而本传不传。明明而今妙不妙妙，玄密密而深到不真真玄。毕竟道人眼，亿劫不异迁。
用李廷琼寓中都口号韵三首 其二::明代：郑真::锦绣河山绕帝京，南来为客最多情。芸编慢忆三千牍，桂籍空惭第一名。燕寝声传城柝近，魫窗凉透水云轻。知君正得青春乐，有约清樽对月倾。
四月十五夕对月示芷青::近代：黄浚::长星劝汝酒千杯，酩酊千春去不回。欲掬肺肝洗空碧，可回霄汉接楼台。红羊换劫天宁忍，朱鸟无声事可哀。斜倚藜床看冷月，苦留孱句待君裁。
赠罗浮道士::唐代：吕岩::罗浮道士谁同流，草衣木食轻王侯。世间甲子管不得，壶里乾坤只自由。数着残棋江月晓，一声长啸海山秋。饮馀回首话归路，遥指白云天际头。
夏至与何孟门吴山带佩公谓远琬若潘亦庶泛舟柳波涌泊草屩庵前分赋得田字::明代：岑徵::庵门相望是花田，风景宜人好泊船。潮水绿侵杨柳岸，晚霞红入荔枝天。僧逢旧识供香茗，客有新词被管弦。乐事良辰难并得，大家沉醉暮钟边。
九江周广文松隐轩::明代：史谨::濂溪云孙号松隐，平生爱松不爱窘。一轩深构万松间，掌管林泉事幽屏。常嗔稚子问生涯，每接山翁醉吟咏。老鹤梳翎立故巢，闲云不雨栖高顶。昔年约我为比邻，青袍尚被烟霞身。今日经过纵谈笑，坐我石磴如巢云。涛响应疑九江阔，势高不见庐山尊。乃知梁栋在郊薮，未入廊庙随荆榛。忽辱高情慰怀抱，日暮开筵面芳草。东风吹雨过林梢，一片徂徕碧云绕。
戊戌元日江亭即事::清代：林旭::倚阑云起乱鸦呼，黯黯西山望未无。乍入闇虚惟夕景，还连风色落平芜。主忧避殿当元日，臣职操兵见啬夫。如我闲官神所笑，何祥欲问自疑迂。
得子与书寄赠四首时子与驻节句曲 其四::明代：宗臣::贞白祠前扫赤霞，大江明月走晴沙。天风吹落阳春曲，散作千门杨柳花。
代竹金::近代：金天羽::编竹马樊栅津渡，周阹屹作城垣固。江干不种千亩竹，买竹却走杭湖路。清乡一掷二百万，竹价乃向人民赋。自清自乡自买竹，户科七金数已钜。江南乡清到江北，竹竿再勒江南助。无贵无贱无富贫，输竹道远吏苦辛。代金增科户十二，肥瘠不得分越秦。我居江南之名城，岁晚庭竹标霜筠。科金伐竹两无忤，居然一卒不叩门。豪商巨猾奸黠吏，车走六街迅绝尘。代金无缘出汝汇，始信城关一道天渊分，嗟尔穷乡小县真僇民。
晨装行::唐代：欧阳詹::村店月西出，山林鹎鵊声。旅灯彻夜席，束囊事晨征。寂寂人尚眠，悠悠天未明。岂无偃息心，所务前有程。
送钱穆父出守越州绝句二首 其一::宋代：苏轼::簿书常苦百忧集，樽酒今应一笑开。京兆从教思广汉，会稽聊喜得方回。
东园课瓜菜十绝 其二::明代：刘崧::未尝摘瓜时，先为延蔓地。苟不夭阏之，夤缘自无际。
新植花开::宋代：韩琦::去岁栽花遍小栏，只忧芳艳不禁寒。年来醉赏春风里，无限边人见牡丹。
上黄堆烽::唐代：李益::心期紫阁山中月，身过黄堆烽上云。年发已从书剑老，戎衣更逐霍将军。
登飞泉寺会峰亭::宋代：赵抃::会峰亭对大屏风，万秀千奇耸若空。不识谁能夺造化，真仙世界一壶中。
永遇乐 拙政园盛会::近代：宋词::南北昆伶，风流人物，姑苏盛会。时值三秋，蟹肥鲈鲜，处处飘香桂。名园生色，游人争看，卅六鸳鸯惊起。听那边，娇声笑语，来了红妆队队。山亭水榭，月窗曲径，盛会今朝当记。琵琶声中，笙歌喧处，花里人如醉。还陪诸传，倾杯赌酒，席畔谈歌论艺。正年少，流连醉赏，一时豪气。
渡口驿遇风::明代：吴宽::黄沙障天天半昏，炮头风急万马奔。何人去塞土囊口，天与河流一色浑。旷野麦苗才尺许，只见风来不见雨。雨师风伯不相能，彼苍高高奈何汝。
咏鹤五首::宋代：张嵲::当年君子成猿鹤，物公谁能不怆神。奋翼一归霄汉后，安知不作艾封人。
次黄侍讲赠陈性初诗韵::明代：宋濂::忆昔游虎林，年壮已非冠。旅食叹酸辛，敢望诸侯传。捉衿肘已露，纳履踵成穿。甘从原思贫，耻学毛遂荐。薢茩丹丘生，文采超众彦。精魄更蔚庞，雏展垂天翰。每逢罗浮春，含笑解貂换。列饮杏花阴，吹笛侑羹献。微酣双耳热，谹议层叠见。弘深剧王霸，险诡杂神幻。踏月或起舞，留连过夜半。恒思酒星临，手不离璧散。忽骑东海鲸，归餐赤城饭。于时海大鱼，鼓鬛正湍悍。飓风挟洪涛，漂没无泮岸。手操丈二矛，欲刺忘身贱。指麾集群渔，蓐食待东旦。更陈清海策，衔袖书一卷。大言惊众听，读者洽背汗。九阍不可通，志士徒扼腕。因作山水游，所幸脚力健。酒经七家笺，诗囊五采烂。走马过粤郊，看花入荆甸。醉余两齿豁，双雕伤一箭。湘流去洗耳，杳不闻治乱。自余湖堤别，久矣踪迹判。秦淮诧再聚，何异箴得线。示我诸遗篇，令人忆东观。襄阳耆旧亡，文园白日晏。袭之如殷彝，夙夜宜绻绻。
夏日登信州北楼::唐代：李郢::高楼上长望，百里见灵山。雨歇河珠定，云开谷鸟还。田苗映林合，牛犊傍村闲。始得消忧处，蝉声催入关。
金缕曲 简查声山::清代：李符::冻竹栖山雀。记寒宵、船舣松湾，一灯红阁。雪点茸裘虾头泛，别酒我酬君酢。便从此、挥桡去郭。龚五重逢邀笛步，话查生、才调相思各。听春雨，意萧索。官楼望远情殊昨。怨青青、不知何树，又遮墙角。给事西庄浮云外，忆尔婆娑行药。谁得似、杜门述作。往日寻诗沽酒处，数闻琴、雁齿还依约。梦去也，烛花落。
西囿卢橘数株方穷秋萧索间诧然敷荣薿薿可爱::宋代：廖行之::寂寂园林秋暮时，可人卢橘玉英胎。祗应篱菊返魂在，满慰金行得意归。僵立冻峰攒翅白，霏微繁李缀枝稀。天公似恐缁尘汙，乞与毡裘护雪衣。
秋怀次前韵 其四::清代：丘逢甲::美人消息碧云迟，甲帐珠襦未有期。江上青山名大别，穴中朱鸟号长离。谈经鹦鹉多新语，添色芙蓉变旧姿。欲采縻芜何处是，乱峰无际夕阳时。
夏夜舟中颇凉因有所感::宋代：王安石::扁舟畏朝热，望夜倚桅樯。日共火云退，风兼水气凉。未秋轻病骨，微曙浣愁肠。坚我江湖意，滔滔兴不忘。
具庆堂诗庆林季瑞税使伉俪寿六十 其二 次吴宪副韵::明代：黄仲昭::甲子年来又一新，人间还看几回春。仙翁云外传消息，已注长生箓上人。
刘禹端公问云居雨从何来东平问官人风作何色 其一::宋代：释重显::雨从何来，风作何色。龙门万仞，曾留宿客。进退相将，谁遭点额。
园中锦被花始开一枝红白二色赵守以二诗见报::宋代：郑刚中::两种色，一枝花。何郎汗汤饼，妃子醉流霞。寂蓼难伴山斋客，风味宜归太守家。
颂古六十二首 其三十::宋代：释清远::池阳何处得扪摸，后代商量苦也无。古人刚地成多事，敢问如今会也无。
千山二首 其二::明代：释函可::天与空岩养病身，衲衣无复惹红尘。故山久已荆榛遍，谁料桃源却在秦。
读子谷遗稿感题 其二::清代：沈尹默::读君遗画更遗诗，真抵相逢话别离。红叶满山秋色好，莫教传语女郎知。
送张六入浙东::宋代：刘攽::君侯曾一仕，已作弃官归。又欲过吴市，还愁脱赐衣。春风解冰雪，泽国尽芳菲。相望不可及，孤云天外飞。
雨中过兖州::清代：许宗衡::风旂拂帽过荒台，断戍春阴黯不开。一片孤城千树雨，桃花红向马头来。
人日偶题 其三::明代：王世贞::谁家采桑女，貂韐双金钿。朱颜怕雨雪，人日拜新年。
生查子·独游兆丰园::近代：袁荣法::花阴窄窄桥，树底深深路。几日不曾来，都是相思处。飘零去国人，寂寞凌波步。一段倚阑愁，欲共秋虫诉。
哭康甥孟嘉::明代：杨士奇::提携二十载，羽翮已云飞。眼见乘骢出，惊闻旅衬归。素行元不忝，夙愿竟都违。虽不多时别，能无涕泪挥。
送家兄赴浙三首 其一::明代：皇甫汸::岐路易为情，那兼骨肉行。同兹恋南树，忽是饯西京。碧水通吴苑，青山带越城。无因乡国近，遂使别离轻。
风言十五章 其十四::清代：姚燮::画虎谀貌，雕龙祸经。儒元之辨，微乎影形。浮翳四敛，太虚自青。中缠九道，灿灿列星。
夜意::宋代：刘翼::平生万事水东流，独有多情是风痒。夜长无寐月窥床，拥被孤吟起遐想。
送公桓行::宋代：吴则礼::汾河水落雁南飞，一马萧萧木脱时。苍鬓宁堪异乡别，幽人况有故园悲。山头日没喧笳断，陇底驼鸣塞草衰。千里黄云太行路，自怜北望独相思。
水调歌头 甲子客济南，中秋对月，感怀::近代：刘鹏年::人生如过客，一岁一中秋。又是异乡佳节，明月正当头。望断南天烽火，唱罢东坡水调，故坐数更筹。庭树不解语，繁响自飕飕。贾生策，冯驩铗，仲宣楼。飘零江海，吟肩担尽古今愁。把酒惯邀清影，闻笛倍添归思，圆缺两悠悠。安得凌风翼，飞上广寒游。
勉和筹堂来韵 其二::金朝：李俊民::气似阳和处处春，但随流俗混光尘。须知舌在为身累，非是是非何等人。
铅山道中 其四::明代：吴与弼::赤土亭前日欲沉，客程趁宿竞分阴。笋舆傲兀欢声动，指日行装到故岑。
秋夜泛舟 其一::明代：郑瑛::苍苍秋月凉，飒飒寒芦短。孤舟人未眠，霜花扑窗满。
花屿::宋代：赵蕃::杨垂空寄恨，草碧会添愁。只有花无数，春风醉不休。
先天易吟三十首 其二十七::宋代：方回::画处本天地，占时通鬼神。自然大道理，丝发不由人。
抵章门即事::清代：金武祥::归来聊共赋閒居，翻悔当时作计疏。𣯀𣰕秋风怜下第，郁葱佳气喜充闾。漫论辛苦三条烛，且报平安一纸书。游遍江山名胜处，此行也算不曾虚。
水友辞 鸳鸯::宋代：王质::鸳鸯，鸳鸯，一雌一雄春水乡。□□所思在何方，葡萄颜色桃花香。溪南岸，溪北岸，且住中流莫相伴。呜呼此友兮堪同调，烟净波明影可照。
仲夏廿二日同吴石湖苏一斋杨麟山会王鹤城别业漫赋四首 其三::明代：孙承恩::村径门深隐，溪塘水漫流。高原人放犊，古木客维舟。坐久褰衣步，诗成把酒讴。蹉跎竟何事，吾道付沧洲。
题名山草亭送户部侍郎王公民望致仕归华容和守溪韵::明代：费宏::城南归路踏平芜，望入明山兴不孤。篱菊开迟应待玉，沙鸥睡稳亦忘吾。风流可续睢阳会，烟景谁争贺鉴湖。圣主恩深廊庙远，先忧一念未应无。
释老六言十首::宋代：刘克庄::慧灯回照觉性，灵丹难活肉身。世无伶俐衲子，天有愚懵仙人。
银青清白颂语赞::宋代：岳珂::呜呼死生，如一旦暮。达观其大，等视来去。如古之圣贤，所谓曳杖山木之歌，启手渊冰之语，其皆超然知所处矣。手泽之存，慨其孺慕。赞诗不文，以配陟岵。
题单吉甫携示江孝乡书卷::元代：张伯淳::单君昔佐吾乡幕，垂去还如到郡初。今日都门重晤语，筐中惟贮古人书。
次韵中玉早梅二首::宋代：黄庭坚::折得寒香不露机，小窗斜日两三枝。罗帷翠幕深调护，已被游蜂圣得知。
喜于鳞被召作::明代：王世贞::物色乾坤满，羊裘尚寂寥。忽闻求剑诏，实已应弓招。骚雅名终在，巢由卧转骄。弹冠岂吾事，或可擅渔樵。
南园杂咏·隐斋::宋代：陈宓::出门易徇身，静处可固志。寂寞三十年，所忧非禄位。
送刘参议赴广东::明代：杨士奇::二十馀年联近侍，挥毫常在凤凰池。每怜分署疏欢聚，况及逢春又别离。满地绿阴榕树合，绕檐红颗荔枝垂。时平画省多公暇，预想清吟续隐之。
雨后::当代：卢青山::一碧晴空湿未收，留云几处逐嬉游。乾坤不尽清秋气，凝在枝间小露头。
稚子::宋代：郑獬::稚子谁怜衰病馀，戏残闹草绕庭除。朝来竟学黄家画，画破新传几本书。
李万州挽诗::宋代：项安世::灵輀朝出祖，属綍泪争探。慕子啼玄草，慈亲哭彩衣。敬斋收秩秩，退国物菲菲。华屋生存处，千年遂不归。
落叶 其一::清代：姚素榆::秋风料峭掩紫关，小院尘氛删未删。一缕茶烟生竹外，几番霜信到林间。诗成渭北云抟树，梦绕江南雨满山。爱煞停车相赏处，等閒著地锦斓斑。
留星侯度岁::清代：吕汝修::年来鹅秫足新醅，细雨斜风镇日催。莫负天公工酝酿，流杯醉看百花开。当门几树老桃花，一到春来烂似霞。拾得红霞和酒咽，筱云深处是仙家。西偏竹木湛清幽，鸟语花香也足游。燕子窥帘兰拜岁，敲诗齐上读书楼。两军相对静御枚，画纸为棋亦快哉。银烛四围屏缭绕，何妨战过一春来。争说一年春富贵，人生几个不销魂。白茶如雪红如火，我有芳园莫出门。楼外青山郭外田，双流燕尾绕堤前。缘堤种得千条柳，泄漏春光剧可怜。
过大廷尉张浒东先生故居 其二::明代：申佳允::文章牛耳斗山名，振起中原白雪声。钟鼎器从炉冶出，纶扉春向药笼生。箕裘世衍青缃业，杖履风高白社情。莫道樵渔忘魏阙，阴阴桃李自峥嵘。
王廷茂挽词::宋代：孙觌::蝉联三世旧，晼晼二毛侵。白璧成长恸，青纶遂陆沈。看云空有泪，听雨若为心。咽咽吹箫送，哀湍共一音。
游琅琊开化寺二首 其一::明代：陈琏::夙志抱冲淡，岂为尘事萦。兹晨属休暇，况与文彦并。联镳度芳甸，飞盖指岩扃。玉树交左右，琼泉泻琮琤。悠悠祥风至，冉冉庆云生。蓬莱天咫尺，瞻望有馀情。
湖水涨入龙头山无复畔岸舟人迷惑误入兴真观会道士茶话戏题一绝::明代：张吉::柔橹萦迂度林杪，落花深处闻啼鸟。仙翁出洞笑相迎，流水悠然天杳杳。
湘东道中括杜句二首 其一::明代：邵宝::江汉风流在，坐来春水船。蚤闻黄阁画，晴检白云篇。节上风尘际，司存雨露边。朝班几回点，奔走已三年。
开河夜行::明代：李裕::日落烟水暝，秋声浦树多。船头闻犬吠，知己近开河。
红窗听 其一::当代：赵文漪::一段花光春管束。消受了、软红柔绿。珠帘淡月朦胧，帘外鸣鸠独宿。青鸟不来愁满目。记年时、河桥伫望，凝情不足。旧欢新恨，问何时重续。
永明乐十首::南北朝：谢朓::朱台郁相望，青槐纷驰道。秋云湛甘露，春风散芝草。
暗香 晚香玉，即夜来香::当代：林修竹::夜侵凉月。被万株玉葩，映来通白。拂水着烟，轻袅风枝送香雪。三十年前往事，曾记在、丰台驿站，见小玉、袅袅婷婷，带露手亲摘。艳绝。恁时节。又绣阁闺楼，夜来流媚，晚香偷泄。襟上枕旁倍亲切。茉莉逊他素洁，比栀子、更为芳冽。助夜兴，沈醉里、引人欣悦。
和渔翁四绝 其三::宋代：刘黻::收网移舟月上时，西风吹浪脍鲈肥。任渠官买高声叫，醉卧芦花别处矶。
清平乐　行前溪四首 其三::当代：卢青山::农家获稻，谷上西风笑。不啄纤毫田畔鸟，四季为吾护宝。国家重贾轻农，连年水旱交攻。我亦资捐屡屡，嗟哉片石投洪。
贺新郎 冬夜不寐写怀用稼轩同父倡和韵::清代：陈维崧::已矣何须说。笑乐安、彦升儿子，寒天衣葛。百结千丝穿已破，磨尽炎风腊雪。看种种、是余之发。半世琵琶知者少，枉教人、斜抱胸前月。羞再挟，王门瑟。黄皮裤褶军装别。出萧关、边笳夜起，黄云四合。直向李陵台畔望，多少如霜战骨。陇头水、助人愁绝。此意尽豪那易遂，学龙吟、屈煞床头铁。风正吼，烛花裂。
释奠斋宿::宋代：袁说友::云高天白夜沉沉，墙外谁家送远砧。有月林梢鸣翠羽，无风窗下落黄金。百年已老安仁鬓，三径空怀靖节心。病眼细书何龃龉，短檠犹得对孤斟。
蒲中杂咏 名阃堂::宋代：赵鼎::有美东吴胜事繁，醉翁遗恨阻跻攀。只应名阃山河秀，亦在先生几案间。
金塔山居杂咏二十首 其九::明代：释函可::一个小麃相得甚，穿林度壑必相随。自从老衲下山去，竟过西峰更不回。
由广泉寺至卧佛寺::清代：玄烨::岩边青竹低临水，云外岚峰半入天。僧舍无人常寂寂，山门洄绕是寒泉。
西塞山怀古::唐代：刘禹锡::西晋楼船下益州，金陵王气黯然收。千寻铁锁沉江底，一片降幡出石头。人世几回伤往事，山形依旧枕江流。今逢四海为家日，故垒萧萧芦荻秋。
荐金蕉::宋代：仇远::梅边当江南信。醉语无恁准。斜阳丹叶一帘秋。燕去鸿来，相忆几时休。
次韵谢敬德司业冬至夜见念诗二首 其一::元代：宋褧::历肇羲和纪，云从太史书。寒威尽凛冽，阳晷渐舒徐。消息存元气，行藏问太虚。茫茫千岁测，坐致欲何如。
和勉斋侄二首::宋代：何梦桂::有鸟千年不归，归来沧海劫尘飞。白杨北郭行人少，青草中原战马肥。喑噫阴阳成物累，浮游天地寄身微。老来尽弃人间事，犹占江头白鹭矶。
次韵昌甫九峰留诗 其一::宋代：韩淲::远峙山常峻，幽泉水自泠。几回灵井曲，如入九峰屏。雅以平生旧，空怀万古灵。诗成霜露湿，原上草青青。
喜晴::清代：弘历::黍禾阡陌播耕齐，近远新沾雨一犁。更值快晴风日好，旅人跋涉免冲泥。
冬日积雨 其二::明代：伍瑞隆::连宵苦积雨，昨日且轻雷。水阔蛟龙怒，天长鸿雁哀。蹇沙颓潦竹，腐蕊落风梅。耕凿年年事，艰难谁为裁。
次正仲别后见寄韵::宋代：舒岳祥::同听精舍对床雨，忆著西湖一舸天。何必钱神能使鬼，只须酒圣与逃禅。作文自昔少称意，种学何时大有年。冻饿一生只百岁，声名须在后来传。
哭林逊肤先生::明代：徐熥::先人同时交，什九泉下尘。遗老独有君，倏然返其真。君今归黄垆，不患无所亲。世上少相识，泉下多故人。生交有聚散，死交千万春。死者足相乐，生者徒悲辛。
凤凰台上忆吹箫 晚霞::清代：丁彦和::宿雨开晴，斜阳做暝，云衢乍敛青虹。看非烟非雾，一片茏葱。凤吹悠扬何处，余音袅，如隔墙东。早飞尽，寒江孤鹜，野戌归鸿。无穷。诗情画意，恍天女绡衣，吹落随风。更琼觞堪酌，光汎杯侬。掩映丹崖绿水，纵好手，描绘难工。奈转眼，繁华梦醒，金碧都空。
詹事府承宣使方君恕还岳阳 其二::元代：宋褧::古来词客不胜愁，感慨悲歌谩白头。君若到家无事日，等閒莫上岳阳楼。
偈五十三首 其十二::宋代：释克勤::天上月圆，万象历然。地下月半，触途成现。见不见，包裹十虚尚馀半。闻不闻，透脱圆通彻本根。玉漏铜壶催不得，乾坤大地一枝灯。一处圆融一切处，无边刹海更棱层。
次永新冬至::明代：陶益::鲤鱼风起过禾川，侨寄俄将臈月天。篱落有花凌白雪，葫芦无酒任苍烟。思归未作陶潜赋，入梦空惊范蠡船。至日又增明发念，顿令簪组祝尧年。
感秋扇五首 其二::宋代：张侃::人到退时须著力，未退之时休向前。暑中团扇多勋业，一夜西风亦偶然。
度居庸::元代：李延兴::岁暮矣，风凄凄，车中行客胡不归。一车南，一车北，南来北去何时息。车行欲近关上头，鞭牛不前吁可愁。须臾推挽在平地，车中儿女欢且讴。短褐萧萧风雪里，山径荒寒多虎兕。呼儿取火供晚炊，瓦铛黍米和沙煮。黄昏露宿官道边，茅店鸡鸣载行李。殷勤起谢车中人，万岭千山多苦辛。严风吹霜皮肉死，一身只有筋骨存。安得筋骨化为山下土，填却千山万山无险阻，尽使行人免愁苦。
经过恨这关::明代：钟禧::去时黄叶满山隈，回首阳春逐马来。处处石田芳草绿，家家茅屋杏花开。十年踪迹如萍梗，此日襟怀仗酒杯。力倦也须登绝顶，五云深处望蓬莱。
古意送张学谕尹献县三首 其一::明代：孙绪::沧海渺无际，泰岳高无垠。谁云宇宙宽，势欲包浑沦。美荫盈山阿，美味盈水滨。就中细幽讨，乃辨蹊与津。由来广邈区，深藏自天真。相彼云霄客，襟怀盎如春。结屋海山麓，丹诚对苍旻。朝望蓬莱居，暮见秦宫人。俯首瞷人世，万象成浮沈。
天问::先秦：屈原::曰：遂古之初，谁传道之？上下未形，何由考之？冥昭瞢暗，谁能极之？冯翼惟象，何以识之？明明暗暗，惟时何为？阴阳三合，何本何化？圜则九重，孰营度之？惟兹何功，孰初作之？斡维焉系，天极焉加？八柱何当，东南何亏？九天之际，安放安属？隅隈多有，谁知其数？天何所沓？十二焉分？日月安属？列星安陈？出自汤谷，次于蒙汜。自明及晦，所行几里？夜光何德，死则又育？厥利维何，而顾菟在腹？女岐无合，夫焉取九子？伯强何处？惠气安在？何阖而晦？何开而明？角宿未旦，曜灵安藏？不任汩鸿，师何以尚之？佥曰“何忧，何不课而行之？”鸱龟曳衔，鲧何听焉？顺欲成功，帝何刑焉？永遏在羽山，夫何三年不施？伯禹愎鲧，夫何以变化？纂就前绪，遂成考功。何续初继业，而厥谋不同？洪泉极深，何以窴之？地方九则，何以坟之？河海应龙？何尽何历？鲧何所营？禹何所成？康回冯怒，墬何故以东南倾？九州安错？川谷何洿？东流不溢，孰知其故？东西南北，其修孰多？南北顺椭，其衍几何？昆仑悬圃，其尻安在？增城九重，其高几里？四方之门，其谁从焉？西北辟启，何气通焉？日安不到？烛龙何照？羲和之未扬，若华何光？何所冬暖？何所夏寒？焉有石林？何兽能言？焉有虬龙，负熊以游？雄虺九首，鯈忽焉在？何所不死？长人何守？靡蓱九衢，枲华安居？灵蛇吞象，厥大何如？黑水玄趾，三危安在？延年不死，寿何所止？鲮鱼何所？鬿堆焉处？羿焉彃日？乌焉解羽？禹之力献功，降省下土四方。焉得彼嵞山女，而通之於台桑？闵妃匹合，厥身是继。胡维嗜不同味，而快鼌饱？启代益作后，卒然离蠥。何启惟忧，而能拘是达？皆归射鞫，而无害厥躬。何后益作革，而禹播降？启棘宾商，《九辨》《九歌》。何勤子屠母，而死分竟地？帝降夷羿，革孽夏民。胡射夫河伯，而妻彼雒嫔？冯珧利决，封豨是射。何献蒸肉之膏，而后帝不若？浞娶纯狐，眩妻爰谋。何羿之射革，而交吞揆之？阻穷西征，岩何越焉？化而为黄熊，巫何活焉？咸播秬黍，莆雚是营。何由并投，而鲧疾修盈？白蜺婴茀，胡为此堂？安得夫良药，不能固臧？天式从横，阳离爰死。大鸟何鸣，夫焉丧厥体？蓱号起雨，何以兴之？撰体协胁，鹿何膺之？鳌戴山抃，何以安之？释舟陵行，何之迁之？惟浇在户，何求于嫂？何少康逐犬，而颠陨厥首？女歧缝裳，而馆同爰止。何颠易厥首，而亲以逢殆？汤谋易旅，何以厚之？覆舟斟寻，何道取之？桀伐蒙山，何所得焉？妺嬉何肆，汤何殛焉？舜闵在家，父何以鳏？尧不姚告，二女何亲？厥萌在初，何所亿焉？璜台十成，谁所极焉？登立为帝，孰道尚之？女娲有体，孰制匠之？舜服厥弟，终然为害。何肆犬豕，而厥身不危败？吴获迄古，南岳是止。孰期去斯，得两男子？缘鹄饰玉，后帝是飨。何承谋夏桀，终以灭丧？帝乃降观，下逢伊挚。何条放致罚，而黎服大说？简狄在台，喾何宜？玄鸟致贻，女何喜？该秉季德，厥父是臧。胡终弊于有扈，牧夫牛羊？干协时舞，何以怀之？平胁曼肤，何以肥之？有扈牧竖，云何而逢？击床先出，其命何从？恒秉季德，焉得夫朴牛？何往营班禄，不但还来？昏微循迹，有狄不宁。何繁鸟萃棘，负子肆情？眩弟并淫，危害厥兄。何变化以作诈，而后嗣逢长？成汤东巡，有莘爰极。何乞彼小臣，而吉妃是得？水滨之木，得彼小子。夫何恶之，媵有莘之妇？汤出重泉，夫何辠尤？不胜心伐帝，夫谁使挑之？会朝争盟，何践吾期？苍鸟群飞，孰使萃之？列击纣躬，叔旦不嘉。何亲揆发足，周之命以咨嗟？授殷天下，其位安施？反成乃亡，其罪伊何？争遣伐器，何以行之？并驱击翼，何以将之？昭后成游，南土爰底。厥利惟何，逢彼白雉？穆王巧梅，夫何为周流？环理天下，夫何索求？妖夫曳炫，何号于市？周幽谁诛？焉得夫褒姒？天命反侧，何罚何佑？齐桓九会，卒然身杀。彼王纣之躬，孰使乱惑？何恶辅弼，谗谄是服？比干何逆，而抑沈之？雷开阿顺，而赐封之？何圣人之一德，卒其异方？梅伯受醢，箕子详狂？稷维元子，帝何竺之？投之于冰上，鸟何燠之？何冯弓挟矢，殊能将之？既惊帝切激，何逢长之？伯昌号衰，秉鞭作牧。何令彻彼岐社，命有殷国？迁藏就岐，何能依？殷有惑妇，何所讥？受赐兹醢，西伯上告。何亲就上帝罚，殷之命以不救？师望在肆，昌何识？鼓刀扬声，后何喜？武发杀殷，何所悒？载尸集战，何所急？伯林雉经，维其何故？何感天抑墬，夫谁畏惧？皇天集命，惟何戒之？受礼天下，又使至代之？初汤臣挚，后兹承辅。何卒官汤，尊食宗绪？勋阖梦生，少离散亡。何壮武历，能流厥严？彭铿斟雉，帝何飨？受寿永多，夫何久长？中央共牧，后何怒？蜂蛾微命，力何固？惊女采薇，鹿何佑？北至回水，萃何喜？兄有噬犬，弟何欲？易之以百两，卒无禄？薄暮雷电，归何忧？厥严不奉，帝何求？伏匿穴处，爰何云？荆勋作师，夫何长？悟过改更，我又何言？吴光争国，久余是胜。何环穿自闾社丘陵，爰出子文？吾告堵敖以不长。何试上自予，忠名弥彰？
牡丹五首 其二::明代：李梦阳::若使姚黄无魏紫，孰容倾国复倾城。接枝一任今人笑，不坠花王万古名。
渔家傲 咏梅::清代：许德蘋::为睹小园春色至。南枝已著铅华腻。暗引东风香旎旎。亭楼际。忍寒正有人梳洗。莫是天公珍重意。移来琼艳清清地。酒盏浅斟浮玉蚁。须沉醉。娇桃文杏休相比。
晚眺::近代：周云阁::缕缕炊烟上碧空，林端还有夕阳红。归鸦群噪人声外，远岭争藏暮色中。六七牧童深巷去，两三渔艇小桥东。闲来独步长堤上，诗思如泉乐不穷。
题太白醉归图::明代：陈颢::偶向长安醉市沽，春风十里倩人扶。金銮殿上文章客，不减高阳旧酒徒。
题扇面小景四首 其三::明代：边贡::罢钓归来晚，前溪水正深。临桥不敢渡，谁识此翁心。
东坡种花二首 其二::唐代：白居易::东坡春向暮，树木今何如。漠漠花落尽，翳翳叶生初。每日领童仆，荷锄仍决渠。刬土壅其本，引泉溉其枯。小树低数尺，大树长丈馀。封植来几时，高下随扶疏。养树既如此，养民亦何殊。将欲茂枝叶，必先救根株。云何救根株，劝农均赋租。云何茂枝叶，省事宽刑书。移此为郡政，庶几氓俗苏。
萱花::宋代：刘应时::碧玉长簪出短篱，枝头腥血耐炎晖。北堂花在亲何在，几对薰风泪湿衣。
踏莎行 和张梦符::元代：张之翰::踏月才归，戴星还起。客怀苦似当途李。旧时曾钓细鳞鱼，新醅旋酦浮香蚁。此兴茫然，于今已矣。朝朝暮暮奔忙里。淮春楼下有吾舟，挂帆又过桃花水。
雨夜::宋代：陆游::羸躯对影怆余龄，追念平时只自惊。夏木正浓桐叶坠，秋风未起草虫鸣。蠹鱼似是三生业，汗马难希百世名。小雨迎凉何所作，北窗还对短灯檠。
读沈司马伯含被言十二章有感用来韵却赠孤愤离怀黯然对深或可观予同社不必万人传也 其十::明代：张萱::物情皆是是，之子独非非。便足超贤劫，何知杜德机。众人今齮龁，我辈转归依。独惜名贤去，昂头问少微。
雨馀早起五首 其二::宋代：方回::枝枝红药蕊头偏，应是难禁宿雨湔。好物不扶扶恶物，已耘死草更昂然。
胡生行::明代：何景明::近时逢人论术数，胡生相法称独步。闭户时看人相篇，然灯夜读石室赋。吾观此术非荒唐，异人历代各有长。我朝名家亦不少，神妙无过袁柳庄。君学本从袁氏出，识鉴至今如画一。为客十年凡几更，阅人四海无一失。初从燕市度生涯，一日声誉传京华。衣冠每动公卿座，车马争迎贵戚家。自从仗剑离京域，当时朝士无相识。已往豪华不可论，只今形貌犹能忆。漂泊江湖不自伸，袖中书在半埃尘。穷途反遭俗眼士，末路难逢好事人。昔闻燕邸招艺匠，袁生抱术金门上。文皇自有天子须，群臣尽是封侯相。君臣千载当一时，雅鉴风神犹在兹。才殊未可寻常得，数偶还教际会奇。古来相心不相体，眼前贫贱那能拟。志士翻居草泽中，贵人多在尘埃里。胡生谓我颜色奇，顾我已是云壑姿。希夷不识钱若水，麻衣道士应当知。
清远峡飞来寺::明代：林弼::清远峡前暂维楫，飞来寺里己张灯。两崖云起晴如雨，一水风生夏欲冰。文犀赑屃失金锁，铁凤翱翔低玉绳。帝子轩辕不可问，聊题诗句记吾曾。
晓行西山从间道发即景有作::明代：王世贞::中逵暂改辙，高眺对苍然。晓径松花合，秋林枫叶鲜。穿蹄出穴兔，薄眦护巢鸢。隐隐闻笳鼓，无何蓟北天。
沈恒文今夏抱病病已将绝承佛口亲宣使之更住世作功德长生白业从此霍然阅三日览揆即叙此奉寿 其二::明代：释今无::麒麟阁上名应旧，佛座金屏又特书。一寺长干光灿烂，蓬莱跨鹤岂能如。
答温郡丞永叔闽中见怀二首 其一::明代：欧大任::南中五换越罗衣，疆事劳多已赐绯。地尽会稽云缥缈，波连沧海日霏微。喜君游载青翰出，念我椷题白雁飞。闻道玺书徵欲去，风流谁似谢玄晖。
拟古五章 其四::清代：姚燮::西蜀年少子，才气薄秋云。冠弁灿珠绣，捷策金马门。欢宵侍宫宴，汎瑟娱阳春。蕙风畅幽素，桂月流艳芬。扶掖辞内闼，含醉骄主恩。凉飙下金井，梧叶飘纷纷。苞凤愁铩羽，回舞丹邱垠。盛宠久难恃，荣华转就湮。太白有仙骨，散发走燕秦。
望月婆罗门引 中元步月::清代：顾太清::海棠花底，乱蛩啼遍小阑干。月阴云净天宽。立尽梧桐影里，深草露华寒。听哀音几处，痛哭中元。蒿灯细然。荡万点、小金丸。看到香消火灭，过眼浮烟。秋风庭院，破尘梦、清磬一声圆。南窗下、剪烛更阑。
喜王内翰以诗为问用韵奉谢::明代：邵宝::迂僻平生敢自豪，愧将虚誉动时髦。篱边秋色南山近，岩畔晨香北斗高。日月照应无间隙，乾坤报未有丝毫。感君相问无能答，病足支筇重抑搔。
五月十三日山弟亡辰夜间不寐哭而有诗::明代：李东阳::今日复何日，日永夜亦长。夜长不得寐，起坐心彷徨。去年今岁间，倏忽异存亡。生同为兄弟，死独归山冈。呢呢笑语声，隐隐灯烛光。开缄得遗稿，理箧见故裳。此物久已尘，谁遣在我傍。我病人废食，万外中攒戕。老亲不汝悲，悲即恐我伤。汝妇不敢啼，呜呜咽空房。我亦念衰老，含悲茹肝肠。谁无骨肉亲，而独此祸殃。三年四衰绖，行路为酸伤。难将百丈绳，系此白日光。白日有明灭，我哀那可忘。
城南寓居::宋代：陈师道::游子暮何归，韦杜城南村。秋水深可测，挽衣踏行云。道暗失归处，栖鸟故不喧。牛羊闭篱落，稚子犹在门。
重别朱少府兼寿其母夫人::明代：陈邦彦::传闻归路尚盘桓，南国人将傲吏看。不为老亲宁作尉，更缘瞻母早休官。潘舆拟借甘棠祝，莱綵新裁薜荔寒。此日交游情倍切，苦吟重忆别离难。
昆明湖泛舟至万寿山即景杂咏 其三::清代：弘历::宛转长堤夹镜临，六桥一带雅宜寻。景明楼畔青青柳，未见含烟早锁阴。
登岘亭怀孟生::唐代：施肩吾::岘山自高水自绿，后辈词人心眼俗。鹿门才子不再生，怪景幽奇无管属。
雨中花/夜行船::宋代：苏泂::十载尊前，放歌起舞，人间酒户诗流。尽期君凌厉，羽翮高秋。世事几如人意，儒冠还负身谋。叹天生李广，才气无双，不得封侯。榆关万里，一去飘然，片云甚处神州。应怅望、家人父子，重见无由。陇水寂寥传恨，淮山宛转供愁。这回休也，燕鸿南北，长隔英游。
题竹隐::元代：陈樵::绕轩修竹几百竿，潇洒迥若仙石坛。黄金琐碎夜月冷，碧玉萧瑟秋风寒。道人幽居坐其间，漠然尘纷不可千。劲节携为手中杖，散箨裁作头上冠。市朝富贵多忧患，山林旷荡聊盘桓。七贤清修诚足慕，六逸可学夫何难。有时梦见瀛洲仙，鞭笞鸾凤游无端。叩头再拜乞灵药，使我容貌无凋残。仙翁赠以九转丹，服之两腋生羽翰。逍遥物外有馀乐，何因报我青琅玕。
代书寄剑州普安令周士彦屯田::宋代：邵雍::作官休用叹奚为，未有升高不自卑。君子屈伸方为道，吾儒进退贵从宜。即今彭泽归何地，他日东门去未迟。痛恨伊嵩景无限，一名佳处重求资。
游石池潭::宋代：黄庶::吾家溪潭动百尺，坐见游鱼可倒指。月明无风水不动，钩丝鉴中出朱鲤。乘閒具酒席草岸，呼网一举常百尾。鱠霜炙玉眠鸱夷，树挂落日醉不起。几年手板负青山，趁鱼舷声不入耳。凉秋九月役吏事，瘦马奔走黄叶里。有酒不得好景饮，访古或问刍牧子。指我石池十里近，苍苔畏崖碧无底。楚王北游叹寂寞，创奇造幽有遗址。我来徘徊知是否，废兴尽可付流水。仿佛故溪在吾目，濯手漱齿有余思。开樽喜与风景遇，芦花入杯劝人醉。渔翁有意助酒卮，青竹尽日垂空饵。我疑溪灵靳异景，不遣红鳞满人意。人生天地未归客，计较贵贱羞犬彘。当须醉倒载月归，不信乡梦留下止。
熙宁以后享斋五首::宋代：真宗::赫赫英皇，总提邦纪。濬发神功，恢张圣望。仙驭虽遥，鸿徽不弭。永言孝思，竭诚躬祀。
咏十器 其五 鱼魫屏::元代：曹文晦::何人遗公鱼魫屏，定须东海鲙长鲸。不应虚室自生白，正与幽人相对清。素色晓涵银汉冷，寒光夜照玉蟾明。平生未识豪家客，金雀徒闻后世名。
句::宋代：谌祜::诗到二南风化在，句流三谢语言工。
小重山::唐代：毛熙震::梁燕双飞画阁前，寂寥多少恨、懒孤眠。晓来闲处想君怜，红罗帐、金鸭冷沉烟¤谁信损婵娟，倚屏啼玉箸、湿香钿。四支无力上秋千，群花谢、愁对艳阳天。
和利州鲜于转运公剧八咏·异堂::宋代：司马光::华堂选形胜，地直异之隅。主人心絜齐，公闲此燕居。西来故乡客，东过朝大夫。时逢志所惬，下榻同欢如。琴棋间壶觞，赋咏杂歌呼。民间既羲皇，席上宜华胥。每思就一醉，幸无官守拘。奈何三千里，风埃与泥涂。
满江红::近代：宛敏灏::八月秋高，西风急、飞蓬卷席。恨儿辈、抱茅径去，公然为贼。广厦万间清梦冷，愁肠百结床头湿。叹诗人、愿望总成空，今犹昔。天地转，从不息；晨昏变，恒相及。问盈虚消长，孰能移易？穷士应怀修竹节，楚囚漫对牛衣泣！励冰霜，早晚必春回，冬难塞！
连日恩赐鲜鱼恭纪::清代：查慎行::银鬣金鳞照坐隅，烹鲜连日赐行厨。感逾学士蓬池鲙，味压诗人丙穴腴。素食余惭留匕箸，加餐远信慰江湖。笠檐蓑袂平生梦，臣本烟波一钓徒。
菩萨蛮 其二::近代：赵尊岳::盈盈花雾侵帘轴。筠蓝渐遣开金菽。夕照泛疏棂。雏蜂趱落英。几回人倦倚。独对苍茫际。叫破一声声。长空归雁鸣。
送人入罗浮 其一::明代：屈大均::天边飞磴似桥飞，玉柱双双夹翠微。自是铁桥人不识，君行好度莫来归。
郡斋与龚济叔刘薰卿谈诗::宋代：曾丰::其奈鱼虫草木何，诗之机械也无多。气犹动志平心养，声可成文泛口哦。玄酒太羹君子淡，蒉桴土鼓圣人和。鬼神天地与吾一，相感相通岂在他。
句 其三::宋代：缪鉴::病犹有药扶持老，贫为无心俯仰人。
杂曲歌辞 其一 杨柳枝::唐代：皇甫松::烂漫春归水国时，吴王宫殿柳丝垂。黄莺长叫空闺畔，西子无因更得知。
临江仙（送章长卿还姑苏兼寄程致道）::宋代：叶梦得::碧瓦新霜侵晓梦，黄花已过清秋。风帆何处挂扁舟。故人归欲尽，残日更回头。乐圃桥边烦借问，有人高卧江楼。寄声聊为诉离忧。桂丛应已老，何事久淹留。
沁园春·十八年间::宋代：刘辰翁::十八年间，黄公垆下，崔九堂前。叹人生何似，飘花陌上，妾身难托，卖镜桥边。隔幔云深，绕梁声彻，不负杨枝旧日传。主人好，但留髡一石，空恼彭宣。不因浩叹明年。也不为青衫怆四筵。念故人何在，旧游如梦，清风明月，野草荒田。俯仰无情，高歌有恨，四壁萧条久绝弦。秋江晚，但一声河满，我自潸然。
送蜀守贾昌朝水部赴阙::宋代：赵抃::召节下英藩，归辕望帝阍。中和刺史政，教友相君门。去听涂歌美，留瞻壁像尊。欲知春色好，元是百城恩。
沪宁车次杂诗三首 其二::近代：黄浚::昔为鹤市游，别殆十七载。欲吟东园石，但有梦痕在。夜车穿吴阊，繁灯若蓓蕾。想象吾师庐，说诗动光彩。所居竹几竿，有石几磈礧。近游虽屡愆，撰杖必我待。生涯俱露车，横流接沧海。
大雪投宿圜通以野雪盖精庐为韵赋五诗并书涂中所见 其一::宋代：李彭::寒雪尽垂空，玉色粲万瓦。默默行五牙，郁霭望黄野。
乘月夜行晨至黄洞过峡山已三十里::清代：许宗彦::七年八过清远峡，一度题诗凝碧湾。寒月沈江明去棹，好风吹梦绕苍山。旧游记坐谈经石，古洞谁寻白玉环。翠巘绿烟回望合，灵旗蚃曶二禺还。
郁庵藏兵之骆越王弓格剑 其九::当代：姚佳::敬白诸君行路者，夫维圣哲掞其才。乾坤一气清明在，造化无穷众妙该。沐浴焚香邀以至，登山临水送将归。他年祭祀雄王处，火海休忘酹酒来。
清平乐 武陵客舍小酌，与田夫相对酬酢，闻::元代：宋＊::花台竹坞。对雨罗尊俎。邂逅田翁同笑语。问讯村墟禾黍。酒徒咫尺高阳。粉营狎坐飞觞。一种麴生风味，不知谁弱谁强。
探芳讯 夏芝岑修饰定王台，每岁人日探梅，必有赋咏。癸未邀集，用草窗调应之::清代：王闿运::探梅信。看乍入新年，东风相趁。喜词人依旧，韶光艳华鬓。几年人日寻芳约，春早佳期近。更多情，逗酒迎香，斗诗催韵。红绽北枝认。似汉月窥檐，湘烟长晕。云麓台前、游屐没苔璺。登临共道遨头好，花与人俱俊。料今年、先占一分春稳。
送刘文瑞::明代：顾清::青袍白马日纷纷，何处秋光忽送君。天地百年同逆旅，风尘此地独离群。时平宰相精求士，朝暇将军总好文。去去江湖莫淹久，有人虚席仰多闻。
和李德修韵::元代：耶律楚材::明明圣主万邦君，神武彫弓挽六钧。时有逸人游阙下，更无骚客吊江滨。衣冠师古承殷辂，历日随时建夏寅。厚德深仁施万世，巍然一代典谟新。
送郎祖仁罢九江税省亲仙源::宋代：李之仪::石磴萦纡行一发，下见沧溟涌初月。不应佳气无所归，十载声名蔼吴越。香炉峰下新解官，疋马又过桑麻间。知有秦人篆字否，不妨高处小尘寰。
僧仲俨芥室::宋代：韩元吉::设席才方丈，谁将芥子看。须弥藏自稳，琥珀拾应难。脚底芒鞋破，颅边衲被寒，遥知八万座，一笑且团栾。
踏歌 莼客豫园池上话别::当代：秦鸿::梦阙。梦青衫染透吴山雪。梦飞下缥缈西湖月。梦波心柳鬓都摇裂。话结。话轩窗敞对人如缀。话池影茗影记澄澈。话燕云杳远清风蹑。愁梦破，恨话别。耽残梦、忍话归心沸。欲行又回头，转眼人潮沫。想斯时剩景如抹。
古泮池杂咏 其二::清代：弘历::思乐当时咏泮水，兴贤育士率于斯。祀成信宿鸣梢去，安用栽花莳竹为。
贵州荔波小七孔桥::当代：陈仁德::横山跨涧气如虹，两百年间雨复风。露冷林空人去后，夕阳一片碧波红。
绝句漫兴七首 其二::元代：刘基::风散萤光夜未分，隔窗凉雨落纷纷。秋衾不与还乡梦，征雁南来独自闻。
黄雀痴::唐代：王维::〔杂言走笔〕黄雀痴。黄雀痴。谓言青［彀，“鸟”代“弓”］是我儿。一一口衔食。养得成毛衣。到大啁啾解游扬。各自东西南北飞。薄暮空巢上。羁雌独自归。凤凰九雏亦如此。慎莫愁思憔悴损容辉。
途遇珠泉忘其地名::近代：洪存恕::的砾珠泉涌古今，频临鸭沼与蹄涔。徒多浣女耕夫至，终乏幽人雅士闻。无雨独能苏水稻，有源何贵在山林。吾侪式此一泓碧，出处长存润物心。
舍北摇落景物殊佳偶作五首 其二::宋代：陆游::路拥新霜叶，溪馀旧涨沙。栖乌初满树，归鸭各知家。世事元堪笑，吾生固有涯。南村闻酒熟，试遣小僮赊。
戏答俞清老道人寒夜三首::宋代：黄庭坚::牧羊金华山，早通玉帝籍。至今风低草，戢戢见白石。金华风烟下，亦有君履迹。何为红尘里，颌须欲雪白。
朝谒武信殿三首 其二::宋代：刘敞::原庙衣冠渭北游，侍臣世世祀春秋。敌马何由向南牧，万神相与卫轩丘。
次韵和许涑文观察拟诸将 其一::清代：吴汝纶::见说关城卧鼓鼙，又闻应响变鸣鸡。三边列障通青海，九市华筵舞白题。武帝威棱歌宝马，黄支职贡记生犀。长城约束分明在，可任边人节度携。
夏至日恭祀方泽六韵::清代：弘历::金翼乘南陆，黄裳飨厚坤。至哉钦顺应，时矣届孳蕃。祀典躬亲奉，神依陟降存。帛琮孚肸蚃，笾豆洁蘋蘩。鼎雾轻初合，山云远未屯。向时频被佑，此际重希恩。
浣溪沙 其六::清代：樊增祥::客有黄衫仆未能。紫钗重觌亦何心。夜凉长对短檠灯。鹃血啼成红踯躅，蕉心幻出绿摩登。拟将仙扇乞坤灵。
赠星士::宋代：王镃::我命梅花好与同，生来清苦雪霜中。易堂有历曾推算，才得春风运便通。
团扇词::明代：江源::团扇团且洁，不污亦不缺。用舍惟其时，行藏比贤哲。寄言汉宫人，何须中肠热。
立秋前三日夜雨::宋代：周紫芝::残漏催灯暗，风梧带雨鸣。细听惊梦点，浑作断肠声。乍冷秋应近，无眠句又成。愁多推不去，头白更忧兵。
梁节庵师六十初度 其三::清代：陈曾寿::才老天心见，身肥义战强。先师有遗句，晚节淬刚肠。种菊承馀露，倾葵耐曙霜。平生苏太史，兼爇后山香。
石门道中遇雨，舆中闷卧口占::清代：林占梅::危途泥滑滑，仆马欲消魂。雾重埋山市，涛狂撼石门。溪桥经雨断，岭树受风喧。彷佛闻鸡犬，欣然已近村。
江心寺::宋代：包恢::心无倚着绝沉浮，力破回澜岿独留。远过金山推碧玉，屹如砥柱立中流。木犹桂在月中植，人似身来镜里游。况是清秋方净练，真成银汉着孤舟。
二月二十日再锁宿四绝::宋代：刘克庄::才薄何堪草两麻，封题进了鼓三挝。平明掣锁无公事，闲看金鱼咽落花。
简友人::宋代：虞俦::按剑何由骇夜光，险心真复易羊肠。未能种橘千奴足，且欲滋兰九畹香。人哦满前多汩没，玉人在侧独清凉。夜来忽有家出梦，便向清溪欲舣艎。
访许进士台仲九杞山中二首 其一::明代：孙一元::山水经年别，樽罍十日留。柴门沙月动，木榻海云流。同爱名山隐，难忘帝国忧。何时解朱绂，一笑共沧洲。
思帝乡 雨不止，逐阻郊游之约::清代：陈世祥::都休。留春春也羞。树树好花落尽，似清秋。怕向楼前望见，休教上玉钩。又是垂杨影里、叫鸣鸠。
泊舟湖口有折梅相赠者::明代：卢龙云::春入寒梅久，侵寻到北枝。林疏江月白，香细晓风吹。驿使来能几，花神遇转奇。一杯篷底绿，堪动法曹诗。
双头莲 留别集生::清代：陈维崧::孺子长贫，记少日江东，随余游射。重来客舍。但细数此地，旧游都谢。总被捲地西风，把烛花吹灺。成独夜。只有君家，榻悬为余仍下。忆昨食酒而悲，学王郎斫地，倚风悲咤。歌场舞榭。祇添了一夕，雨窗閒话。多少剩水残山，付丹青曹霸。笑客至、泥拔金钗，妆台轻骂。
爱山台::宋代：吴潜::直殿风流间世才，乞恩监郡筑高台。杖游便觉开怀抱，石甃何须辟草莱。奎壁九重文运焕，烟峦千里画图开。爱山必欲斯民爱，沛泽行看早晚来。
渡巨流河::清代：常纪::渡头争渡喧，行行近辽水。辽水扬层波，巨流此其是。白沙莽无垠，寒冰结方始。欲渡尚徘徊，停车招舟子。
望仙楼·小春花信日边来::宋代：晏几道::小春花信日边来，未上江楼先坼。今岁东君消息，还自南枝得。素衣染尽天香，玉酒添成国色。一自故溪疏隔，肠断长相忆。
钓船笛::清代：程颂万::欸乃似江南，少了桃根桃叶。催醒一江诗思。画鸥天凉白。鹭鸶偷立柳阴桥，吹坠一痕雪。浣了青衫泪，点化桃花颜色。
曲江渔父::唐代：李洞::儿孙闲弄雪霜髯，浪飐南山影入檐。卧稳篷舟龟作枕，病来茅舍网为帘。值春游子怜莼滑，通蜀行人说鲙甜。数尺寒丝一竿竹，岂知浮世有猜嫌。
村居险韵 其一::明代：黎崇宣::地僻心俱远，风光处处佳。居常卧草榻，出或着芒鞋。酒向邻家贳，欢能野老偕。陶然取一醉，真可号无怀。
满江红 讨蒋战歌，用岳武穆韵::当代：曹冷泉::义愤填膺，望边陲、烽烟未歇。叹中原、涵涵鼎沸，战潮又烈。锦绣河山将憔悴，神明华胄无宁月。莫徘徊、断送报国魂，空悲切。五三耻，犹未雪。壮士恨，何时灭。愿单刀匹马，冲破秣陵山缺。怒时饥食中正肉，谈笑渴饮精卫血。待那时、洗净了六朝，旧宫阙。
清夜西窗独坐有怀::明代：刘绩::杯罄烛花残，沈沈夜向阑。吟兼邻笛怨，坐怯客毡寒。露蕙虫争缉，风枝鸟畏弹。未能消侠气，时拭剑镡看。
十二时颂 其六::宋代：释文准::日南午，理事相谙更相互。三门拈向灯笼头，休问他家觅归路。
李简夫挽词二首 其一::宋代：苏辙::老成浑欲尽，吊客一潸然。遗事人人记，清诗句句传。挂冠疏傅早，乐世白公贤。叹息风流在，埋文得细镌。
张制置珏第五十一::宋代：文天祥::气敌万人将，独在天一隅。向使国不亡，功业竟何如。
寄董大宗伯::明代：李孙宸::春江忆别石头寒，两见秋风蕙草残。病骨自怜淹拙宦，故人兼羡领仙坛。千秋谁不高元亮，四海其如望谢安。矫首云间瞻白雉，可能双腋借飞翰。
舟中赠琏::元代：许谦::行人流水共悠悠，雨洒溪风万点愁。别棹不来天欲暮，倚舷无语看浮沤。
廖秀才归衡山县::宋代：梅尧臣::千里倦为客，秋归鸟榜轻。过林湘橘暗，收潦楚江清。晚泊亲鸥鹭，残芳袭杜蘅。长沙几日到，天际见高城。
东阳李茂才允达以古风六章杂诗一卷见投斗酒定交留连浃夕答赠四首 其三::明代：胡应麟::兰阴屹岧峣，双溪纡且郁。蓬蒿蔽行径，倒屣为君出。中厨呼斗酒，申盟指金石。愿为双飞龙，霄汉长比翼。良哉如渑燕，生平在今夕。
浣溪沙（雨中荷花）::宋代：沈瀛::雨点真珠水上鸣。更将青盖一时倾。总是江妃来堕珥，访娉婷。不为含愁啼粉泪，只因贪爱湿行云。惟有游鱼篇得意，许成群。
夜泊梁溪::明代：范汭::樯上乌啼月满滩，月和残雪耐人看。半炉爇尽沉香火，消受篷窗一夜寒。
谒史公祠::近代：俞长源::广陵自昔繁华薮，红桥风月蜀冈柳。广储门外梅岭高，独擎浩气贯牛斗。我来拜谒史公祠，岭上花发东风时。冰心凝凓吐冷蕊，傲骨峥嵘横奇枝。阁部佳城此间寄，老树寒月相偎侍。不信东塘唱沈江，大忠岂出灵均智。出不入兮往不还，精魂自在天壤间。像卷早归新貌宇，衣冠长葬旧江山。异族侵陵终倾覆，神州今日巳光复。公生为英死为灵，从兹合瞑九泉目。大汉黄帝有子孙，国旗高悬邗城垣。年年花开岭梅日，多少游人拜墓门。
杂和步兵咏怀诗十四首录八 其七::近代：汪石青::若木发其荣，兰芷吐其幽。我待贡玉堂，贻我以清秋。瑶琴一以拂，岁月何悠悠。涉世有白眼，洗耳无清流。心事委长波，不堪久沉浮。亦知尘世间，肮脏不可流。十洲凤顑颔，九关虎遨游。蓄意将何著，真如不系舟。
句 其十::宋代：苏庠::江南溪工琢溪玉，凄风瑟瑟江作縠。
先人旧题东山墓亭三绝 其一::宋代：王十朋::入堂无复见双亲，建此来宁似在神。天地深恩难以报，含悲唯有泪沾巾。
夜坐::清代：帅家相::淮海高秋夜，风霜独坐身。有家从委妇，疏节未安贫。素月寒相照，孤蛩语共亲。百年萦守念，宇宙最艰辛。
瓶中山桃三首 其一::清代：弘历::苑丞瓶进晕红葩，引领春风见此花。遥想武陵最佳处，晓寒犹勒洞边霞。
霜天晓角 长至夜同内拥炉煨芋作::清代：董元恺::阴云低覆。看绕檐冰溜。一线初添时候，燃宫饼，销金兽。罗襦翠袖。促坐红炉右。侍儿斜拨寒灰，煨紫芋，凭纤手。殷勤夜久。暖语欢情厚。长愿一生同守，人如旧，愁还又。横窗疏影，可似伊清瘦。今宵好护瓶梅，把春光，先泄漏。
昭亭别施度支::宋代：梅尧臣::昭亭送客地，来往四十年。常视松端日，每稽潭上船。风移虎旗脚，寒入牛童肩。待访名山去，相期庐阜前。
中元日观法事::唐代：卢拱::四孟逢秋序，三元得气中。云迎碧落步，章奏玉皇宫。坛滴槐花露，香飘柏子风。羽衣凌缥缈，瑶毂辗虚空。久慕餐霞客，常悲习蓼虫。青囊如可授，从此访鸿蒙。
赠朱瞻御::明代：李之世::青衿嗟不第，投笔去从军。匕首吹毛锷，刀唇偃月文。行穿虎豹窟，直入犬羊群。聚米知筹略，摩丸立解纷。醉毫时墨盾，战血每殷群。眦为报仇裂，眉如画策分。挥戈回鲁日，唾手拾燕云。倚马曾飞檄，图麟矢竖勋。叶繻今再见，缓带昔徒闻。笑我毛锥子，年来倦欲焚。
吾母::近代：刘逸生::倭兵移脚贼如毛，觑眼荒祠欲试刀。谁肯挺身当户立，范滂母与泰山高。
送人作府幕二首 其一::明代：于慎行::少年来作五陵游，一掾风尘已白头。今日送君秋色里，疏钟小雨上离舟。
赠缝者魏夫::元代：胡天游::元康相业夫何如，郑公故笏今有无。风流云散子孙在，能事尚与他人殊。高轩长戟非所顾，并州快剪真吾徒。庐儿左右亦安有，指挥自有金针奴。明窗无尘大几净，组练拂拭澄江铺。弥缝细意妙熨帖，心如两翁当国初。青天五色了无迹，巧手失笑娲皇疏。短长窄狭俱中度，趁时剪制丽且都。要令土木咸文饰，岂但击壤歌唐虞。噫嗟古道去日远，沐猴被虎何纷如。世人重外不重内，抚掌短褐矜华裾。萧然桑枢一老夫，纻布半作桑叶枯。绮罗千金不足数，荷芰落莫秋风孤。云山之阳云满谷，温其如绵软如縠。攐而怀之可盈掬，请君为我裁春服，舞雩行歌洞庭曲。
卧病柬憨山禅师::明代：陈鸣阳::倦游关塞客，一病几经旬。慧日存吾性，浮云寄此身。闭门蛩闹夜，欹枕鸟啼春。最爱南邻伴，郫筒问字频。
白石烂望齐山::宋代：沈辽::西江水过南山来，青莎白砂一半摧。夜来雨猛山谷溢，平昔夷余安在哉。拿舟欲过白石烂，江风激激无纤埃。古来白石亦可怪，狂湍荡潏终不颓。南山经春草木王，群峰委曲青云堆。江中落景若图画，山翁住处无崔嵬。山翁憔悴如槁木，不与世俗同樽罍。江边山下人不识，斜日独上清泠台。
沧浪亭::清代：黄文莲::昔贤高咏地，杖策此重经。萧瑟闲亭外，风潭入杳冥。夕阳芳草碧，疏雨远山青。遥指南禅寺，钟声烟际听。
齐天乐 题苏芝樵::清代：姚燮::丛青窅翠无昏昼，危崖倒悬樵径。箐古啼鼯，梁回啸狖，隔断人间烦听。白云远近。问谢逝刘亡，更谁高隐。忽击空钟，乱山浩莽去千顷。银涛如线走壁，感今淘古涤，眇眇何尽。删梦皈仙，逃喧向寂，旧味几堪回省。筇边瘦影。想浥雨眉寒，梳风带冷。绀碧楼台，画桃天际暝。
宪副饶湖田见过陈渡草堂赋此为赠::明代：唐顺之::皂帽栖迟日，掩扉方灌园。岂知绣斧客，还过雀罗门。丝茧东南急，羽书边徼繁。忧时在君辈，野老复何言。
投宿清福寺::宋代：赵蕃::落日迷墟落，林霏隔树林。入门疑寺近，出谷听钟深。墐户觅安寝，隔篱谋浊斟。不眠还耿耿，百眠搅予心。
寄怀君适顷波::清代：陈曾寿::伴愁络纬一秋啼，老径寒芜望欲迷。败纸鸣窗风猎猎，湿萤缘竹雨凄凄。劳生留味馀灯幌，凉讯牵怀剩菊畦。剪烛论诗沉旧梦，何时二妙手重携。
和胜游诗::明代：邓林::百十年中此胜游，江山奇观属凝眸。云连北极天犹近，水会南溟地欲浮。风壤日随王化改，星河夜逐使槎流。梅花吟遍应回首，添得诗囊满檐头。
织图二十四首 其五 二眠::宋代：楼璹::吴蚕一再眠，竹屋下帘幕。拍手弄婴儿，一笑姑不恶。风来麦秀寒，雨过桑沃若。日高蚕未起，谷鸟鸣百箔。
题括苍山成德隐玄洞天::元代：赵孟頫::洞天在何许，乃近在人间。神仙亦人耳，仙成厌尘寰。冥冥隐玄洞，峨峨括苍山。卿云时蓊勃，赤乌昔飞翻。缅怀葛玄翁，一往不复还。餐霞弄明月，解缨濯潺湲。青芝伺时生，绿萝共谁攀。服食去道远，孤坐亦非丹。清歌极幼眇，朱书勒孱颜。千年有白鹤，飞来启玄关。
江城子（吴贡道班师置酒）::宋代：王庭::锦袍绣帽跃金鞍。卷旗幡。整师还。轻骑穷追，湘尾鼓声寒。千里尘清高会处，张翠幕，万人看。藕丝衫袖捧雕盘。玉颓山。夜将阑。幸遇休兵，且尽玉壶宽。未用汉军频出塞，徒生事，斩楼兰。
南浦 秋水，用碧山乐府韵，同耕客赋::清代：龚翔麟::八月水平湖，映断峰、小岑黛绿新染。鬟雨更连宵，圆沙没、丝禽旧痕寻遍。柳根凉浸，烟梢低蘸鱼床浅。夕阳乍放，穿树影晒翅，飞来一片。采莼春晚曾过，有曲曲溪流，飘花引燕。此际碧粼粼，长天接、那记翠篙曾点。菱桡忽近，并眠惊醒鸳鸯怨。恰随渔子，呜榔去荡月，波心声远。
寄夏均父二首 其二::宋代：饶节::四海交情未有君，解衣推食见情真。平生烂漫如一日，万里周旋觉更亲。我已山林新祝发，君犹州县故随人。而今官意知何似，早晚归来洗世尘。
百年::宋代：舒岳祥::流水故人尽，荒村落叶多。空余老矍铄，全是病维摩。齿落不知味，眼花应有魔。百年聊尔尔，千载欲如何。
题新津北桥楼（得郊字）::唐代：杜甫::望极春城上，开筵近鸟巢。白花檐外朵，青柳槛前梢。池水观为政，厨烟觉远庖。西川供客眼，唯有此江郊。
望西山::明代：谢榛::西山久不到，花鸟向何人。风散石崖雪，天开湖水春。老僧虚白社，骚客负青蘋。底事燕京陌，黄尘满角巾。
送司训陈秩满之京::明代：陈繗::久持教铎振琼州，文物熙然总遁游。山插半空黎婺晓，浪翻三汲禹门秋。行当梅雨开离席，香滚荷风扑去舟。万里长堂沧海阔，想应从此上瀛洲。
过故胡都谏祁礼作::明代：王世贞::两朝华省见风棱，万死孤臣气转增。枕草半沾忧国泪，饭蔬分供坐禅僧。人才论后多中驷，佛意明时失小乘。不信宦情夷甫薄，期君寒色对篝灯。
彭泽遇成之之京都::元代：吴澄::人世茫茫名利场，青年快意一观光。顾余白发归来晚，羞过渊明五柳庄。
过临平莲荡四首::宋代：杨万里::莲荡中央劣露沙，上头便著野人家。篱边随处插垂柳，檐下小船萦钓车。
祈谷斋居::清代：弘历::元正昨才过，翼日斋居虔。祭无不用敬，况此祈民天。庆典例弗举，在簴彻乐悬。岁前已立春，春屏朱户骈。秋金双麦穗，綵绮太平钱。徵吉匪为已，所愿丰农田。莲漏迟铜壶，几暇殊清便。安静迓崇禧，无妨什华篇。
看桑::唐代：孙鲂::簇簇互相遮，闲看实可嗟。藉多虽是叶，栽盛不如花。春绿暗连麦，秋干暮立鸦。旧乡曾种得，经乱属谁家。
客舍写怀呈王八丈侍郎五首::宋代：程俱::君门如云汉，可望不可攀。地上挟冰子，肉身无羽翰。岂无国士知，势有不得言。空怀激扬意，归坐自长叹。此意重千金，宁论官九迁。所愧误赏音，赏音从古难。
书古寺僧房::唐代：齐己::绿树深深处，长明焰焰灯。春时游寺客，花落闭门僧。万法心中寂，孤泉石上澄。劳生莫相问，喧默不相应。
渡淮::明代：何景明::津口风翻旆，春阴郁未开。淮流冲古岸，沙店倚长台。鸟向平芜下，人随返照回。未忘舟楫兴，临路独迟徊。
临江仙 题杜诗庭双壶书屋图::近代：姚鹓雏::方丈蓬莱登几席，瑶浆为驻朱颜。城西瘦杜足清欢。从教嘲饭颗，且许碾龙团。竹里樵青知日课，瓦炉微起松澜。草堂领取半生闲。玉尘浮翠盏，乌帽倚雕栏。
初夏咏::宋代：彭汝砺::簿领纷相压，尘埃懒未堪。轻阴人割麦，微雨客忧蚕。照水荷衣薄，迎风柳鬓鬖。微吟聊自释，一梦满江南。
上崔中丞古意二首::宋代：何梦桂::岩岩南山石，上有孤生竹。结根不择地，天地聊自足。卷耳不盈筐，绿刍不盈掬。原言勿采采，留此媚幽独。
寿王一如先生七十，即次其自寿诗韵::清代：周燮::蓬岛仙踪七秩春，谨将寿相绘全神。吐芬桃李栽培盛，擢秀芝兰色泽新。轩冕让人誇捷足，琴书凭我乐终身。个中佳趣由天赋，漫把荣枯判屈伸。
桃园::宋代：汪梦斗::草舍三家市，芦林半里城。滩乾去船涩，溪净露沙明。鸟迹不见过，蚌胎随处生。水心石人立，遥望似相迎。
凤泉初月::宋代：释居简::一痕隐隐介亭西，庾亮楼头未醉时。多是团团深夜看，可曾见此巧如眉。
悼觉庵 其一::宋代：释慧空::石人生子便英灵，胎发未除先老成。不读五经并十史，一言才出万人惊。
和杨公济钱塘西湖百题 其七十三 流杯亭::宋代：郭祥正::斲石引溪水，杯行自劝人。试听林下鸟，啼血不留春。
过召伯埭游斗野亭次司谏孙公韵::宋代：李纲::星斗照淮楚，绿野如砥平。兹亭结构小，景物有馀清。我来值袢暑，霁雾褰高甍。登临得佳友，坐使怀抱倾。方塘杨柳合，极望菰蒲生。仰德思谢傅，吊古伤芜城。浊酒聊共酌，小鳞鲜可烹。抱拙卧江海，胡为复此行。区区萤爝光，何补日月明。稽古得车马，平生笑桓荣。
观军装十咏·胄::明代：高启::黄金胄虎头，乍免走豪酋。还有从容处，纶巾按垒游。
观史::宋代：黄庚::梧风萧瑟雨初晴，凉入书堂夜气清。耿耿兰膏照千古，迟迟莲漏转三更。力於兴废应难助，气为忠邪几不平。掩卷长嗟方就枕，窗前咿喔又鸡鸣。
秋夕怀友::宋代：储泳::楼高不敢眺，愁思满沧洲。有梦隔千里，无书过一秋。晴风吹野树，落日照寒流。客里添萧索，何时得共游。
寄刘凝远丈二首::宋代：赵蕃::清时二浙湖山主，合在公家不属人。求去非贪镜湖赐，归来便作许由邻。喜闻吾党有高退，顿使幽居忘贱贫。想见诗题硬黄纸，更无梦到软红尘。
次韵石东滹都宪咏台中松竹二首 其一::明代：顾清::傲霜凌雪到参天，曾见春花几度妍。光引赤墀朝上日，秀分苍柏晚来烟。人疑灵物风雷变，我视孤根铁石坚。何待他年歌蔽芾，大夫新律自超然。
盘山行宫即事::清代：弘历::清泉为带树为屏，卜筑栖云几架厅。捐俗尽堪称别业，对山偏喜敞虚庭。藓封绝壁留科斗，松老灵根长伏苓。云罩钟声如半偈，应教隔岁一来听。
送僧净皓书童正思所作诗序后::元代：丁鹤年::童郎豪爽士，平生少许可。独于皓上人，珠玑发咳唾。上人学法英妙年，参遍诸方文字禅。铁鞋踏破石头路，教外方知别有传。童郎我同道，上人我同乡。相逢江上折官柳，离思悠悠江水长。
尘外::宋代：叶茵::自有此山扃，疑与浮世隔。清风袭我裳，竹下有来客。
季翔弟惟学自嘉禾来武昌省母及其还也赋诗为别乃翁清江先生有文集行于世惟学婿于沈氏云::明代：管讷::烟波楼下上行艖，小暑薰风拟到家。二陆弟兄尤俊伟，三苏父子总才华。亲闱正舞衣多綵，甥馆应占烛有花。愧我蓼莪诗久废，况堪头白尚天涯。
同年黄榕庵寿日投寄 其二::明代：区越::灌菊分兰正此时，凭公休讶赴筵迟。石桥流水去非远，白雪阳春和却稀。真率岂须麟作脯，逍遥应与鹤为期。同来贺客多骚思，落笔云烟纸上飞。
道先贤良寄示长篇辄此酬和略希一笑::宋代：吕南公::闭门却埽未足高，遇酒辄醉岂其豪。穷山终岁拥书坐，涧谷曷日兴云涛。浮沉非工俗子恶，只与笔砚为朋曹。流年侵寻路婉娩，镜里已复惊苍毛。作为文章世不用，似对妇女论钤韬。欲陈肝胆自荐进，恐类众蚁观连鳌。尝闻声气有求应，此日寂寞谁相遭。当歌无和亦已矣，岂意或有怜悲嗷。陈侯嵩丘降灵士，传世事业师夔皋。有官未得断国论，昭代尚把浮名逃。陔兰芳香月桂老，静卧感古成忧忉。题诗远寄巧及我，稍比陈敌轻兵撩。庞涓疏软孙膑锐，胜负不待明占招。惟当释耒往共饮，不必皎洁分桀尧。
薙发 其二::明代：李贽::有家真是累，混俗亦招尤。去去山中卧，晨兴粥一瓯。
失调名::宋代：周辉::卷帘试约东君，问花信风来第几番。
次韵诚斋寒食日雨中游上天竺 其七::宋代：许及之::山花压溜水通池，时有幽禽自在飞。日脚忽随云脚露，钟声恰与梵声齐。
南湖静寄::宋代：史弥宁::绵蕝南湖屋数椽，鸥边一壑许容侬专。小轩东面云生树，贡槛前头水接天。饷客清风无尽藏，可人明月不论钱。爱闲闻取身顽健，逸老祠旁理钓船。
方推官寄新茶::宋代：曾巩::采摘东溪最上春，壑源诸叶品尤新。龙团贡罢争先得，肯寄天涯主诺人。
送秘书刘监归嵩阳隐居 其一::宋代：文彦博::昔年宝应茅斋主，别后炎凉已屡经。暂入城来缘买药，却骑牛去似飘萍。缑山重访吹笙伴，秘省长虚画鹤厅。一任洛阳人白眼，且看三十六峰青。
桃源忆故人·寒苞初吐黄金莹::宋代：佚名::寒苞初吐黄金莹。色染蔷薇犹嫩。枝上紫檀香喷。洒落饶风韵。南枝一种同春信。何事不忺朱粉。自称霓裳孤冷。怨感宫腰恨。
中秋月 其一::宋代：孙复::度度思真赏，幽期邈始还。金行分此夜，桂子落何山。座席清风里，人家灏气间。饮怀与吟兴，彻曙两非闲。
集清人句有怀小薇师四首 其四::当代：熊盛元::倚杖郊原作近游，鹧鸪声里到汀洲。海榴开罢山栀放，白发多情苦恋头。
天津桥望春::唐代：雍陶::津桥春水浸红霞，烟柳风丝拂岸斜。 翠辇不来金殿闭，宫莺衔出上阳花。
次韵巴陵罗簿送行二首::宋代：王炎::旌阳峰下水成渊，可约凫鸥共一川。种秫渐营浮蚁瓮，结茅重理蠹鱼编。敢期晤晤方倾盖，遽有新诗当赠鞭。仰望青云多鼎贵，无由换骨学飞仙。
百一诗 其十八::魏晋：应璩::苟欲娱耳目，快心乐腹肠。我躬不悦欢，安能虑死亡。
次巴山宪副谢病诗韵::明代：王缜::青山近人青入楼，我爱山青楼上头。浮云半空忽过眼，长松四时并作秋。阴晴詹尹何能卜，膏肓卢医恐未瘳。闻道风雪犹未定，长安北望几人愁。
王翠岩写竹求诗::宋代：赵孟坚::古画画物无定形，随物赋形皆逼真。其次祖次有师绳，如印印泥随前人。尚疑屋下重作屋，参以新意意乃足。晋魏而来几百年，羲献断弦谁解续。何况高束李杜编，江湖竞卖新诗读。愿君种取渭川一千亩，饱饭消遥步扪腹。风晴烟雨尽入君心胸，吐出毫端自森肃。
浣溪沙::当代：汤国梨::试笔拈针学弄梭。春花秋月费吟哦。当时只道未蹉跎。渐觉芳时欢意少，心头留得旧情多。纵教记得便如何。
杨花吟::元代：胡天游::吴江春水拍天涯，江上风吹杨柳花。花飞满空无处所，随风直渡吴江水。渡水随风太有情，萦花惹草恣轻盈。狂如舞蝶穿花径，细逐流莺度绮城。绮城楼阁连天际，杨花飞入千门去。飞去飞来稍觉多，纷纷如雪奈君何？珠帘绣箔深深见，舞榭妆楼处处过。楼中美人春睡起，愁见杨花思荡子。荡子飘零去不归，杨花岁岁点春衣。梦魂不识天涯路，愿作杨花片片飞。
游莱园同许菊船玉年昆季潘红茶 其一::清代：屠倬::结庐偏近市，负郭亦成村。落叶鸦翻树，斜阳犬卧门。草枯经雪暖，水浅带沙浑。未觉晴来久，寒云屋角屯。
岑彭::宋代：徐钧::雨骤风驰善用兵，公孙击地欢如神。如何壁垒疏防夜，已悟彭亡竟殒身。
次韵萨天锡杂咏四首 其二::元代：李孝光::乌衣更无王谢宅，青山好在仲宣楼。南堂明月无人管，清簟疏帘夜夜秋。
诣太学 其二::清代：胤禛::善俗礼为本，仁民域可跻。崇儒申术教，造士列东西。共式习如性，咸成璋与圭。兴贤勤寤寐，振德日提撕。
次韵林褎然知县留题筠庄因寄之二首::宋代：李弥逊::世路人心比太行，此君真可共徜徉。霜凝劲节明朝坞，月落寒梢散夜堂。可但七人供笑咏，要令千亩作阴凉。只愁卷地西风里，幽梦圆时与子妨。
途中次子烜韵 其二::明代：张以宁::微官与志违，空负圣明时。对酒怀彭泽，题诗愧渼陂。遥天和树尽，断岸逐舟移。杨柳黄金色，随春入砚池。
和梅花百咏诗 其四十四 新梅::明代：王夫之::试雨禁风始出胎，根苗忘尽旧亭台。倡条冶叶轻前辈，庾信江南老自哀。
秦楼月::宋代：黎廷瑞::红苞拆。巡檐一笑风情别。风情别。广平空道，心肠如铁。灞桥更有狂吟客。短鞭破帽貂裘窄。貂裘窄。瘦驴卓耳，一鞍风雪。
题宁都州学图::明代：刘崧::出自西门，至于泮宫。我游伊何，以观民风。乃觏新殿，翼翼崇崇。伊谁修之，维郑之功。郑其戾止，弁巾俅俅。爰率童冠，以咏以游。属兹暮春，言眺中州。慷当以歌，企彼前修。何以乐此，薄写我心。濯缨于泉，援琴于林。求我良友，言陟云岑。苒苒云木，交交鸣禽。山则有石，川则有波。君子维教，乃切乃磋。翩其白驹，越于涧阿。逝将去此，忧如之何。日月于迈，山川逶迤。怀君之来，方何为期。爰绘于图，亦颂以诗。归言观之，式慰尔思。
访明月堂::宋代：顾逢::山路亦迢迢，殷勤访久要。三门虽未入，一仆已相遨。枕臂眠平石，扶筇过险桥。诗翁归步醉，空费酒旗招。
鹧鸪天 同人约看玄墓梅花以雨不果返棹云间阻风四日舟中拨闷戏呈吴仲徵广文::清代：宋琬::邓尉梅花二月天。欲携竹杖醉花边。无端甲子冥冥雨，不为游人巧作缘。三泖路、九峰烟。石尤风起缆难牵。轻帆半幅如飞鸟，羡杀东来鸭嘴船。
正纪见遗梅花云春信数酝酿辄分风月以助清樽::宋代：郭印::水中疏影月中香，枯树前头独自芳。不有幽人时赏玩，谁传春信及寒乡。
苏学十题·多干柏::唐代：朱长文::古柏列重门，连枝若弟昆。参天分直干，得地共灵根。月照龙蛇影，风摧铁石痕。鸾凰期可宿，香叶向春繁。
咏怀十首 其五::明代：何景明::知鸟去𢙣木，蝼蚁恋腐茎。复隍启危满，为山忌将成。泛观瀛海内，巨细各有情。哲夫炳身后，昧者营其生。千金买一壶，为豫当及早。江湖多风涛，舟楫不可保。
漫兴二首::明代：邓渼::夜色人初定，花香牖暗通。蒲团清课后，纨扇艳歌中。掩卷思寒素，挑灯看女红。痴儿不解事，头困触屏风。¤
鹧鸪天 其十七::近代：赵尊岳::欲诉年时宛转心。离歌按谱不成音。参差竹较情长短，潋滟杯含意浅深。愁伫雁，怯闻砧。阑干也自倦凭临。斜阳未省人惆怅，来照屏间孔雀金。
赠钱公子仲驭南还应试::明代：何吾驺::太乙燃藜引巨毫，夔龙接武更争高。文澜天上尝千尺，试纵吴江八月涛。
寓怀::宋代：陆游::苍璧与黄琮，初非俗所贵，粲然荐缫藉，可对越天地。我岂卖饼儿，自衒三家市；持盘叫道边，虽售无乃媿！文章等卜祝，王公以儒戏；书成藏名山，此是千载事。
风入松 重访紫竹院珍珠梅::当代：傅义::探芳曳杖恰霜晴。风貌记曾经。枯枝微透春消息，纵纤小也自含情。今又来寻踪迹，料应成长娉婷。争知依旧瘦伶仃，惘惘绕圈行。明玑定有奇光彩，亮山野，笑傲寒星。他日仍携樽酒，冰心终必垂青。
自笑::清代：祖观::自笑平生半点痴，观河羞见鬓如丝。乱杂始识承平乐，少壮何知老大悲。避世桃源彭泽记，感时天宝杜陵诗。五湖不少闲田地，一棹烟波信所之。
秋怀 其三::明代：王元俸::庭锁荒芜独夜吟，茂陵扶病卧西林。素书千载留孤影，碧落片云生远心。水落平沙低度雁，月当高竹见栖禽。寒衣处处催刀尺，又听西风一片砧。
上已呈严叟::宋代：葛天民::时俗常谈已断霜，雨寒翻著絮衣裳。花枝照眼堂堂去，茗碗关心故故香。杨柳稍传莺割据，茅茨敢望燕商量。旧游莫诵兰亭语，自觉中年易感伤。
次韵晓沧淮徐海水荒奉檄劝赈之作::清代：丘逢甲::诏书哀痛与民谋，重起书生借箸筹。鸿雁秋风遍江介，鼋鼍落日挟阳侯。赀郎本援输边例，计相方深仰屋愁。百万残黎待苏命，此行不为赋诗留。
满庭芳::宋代：曹勋::玉景明心，木鸡修性，要须和会三家。未知头面，何处认摩耶。自有身中异境，藏巨浪、一点笼纱。升沈际，难将赋得，有限逐无涯。时时，须点检，随缘遣性，何更兴嗟。那浩然独得，迥绝痕瑕。妙占熙风惠日，乘正气、三缕明霞。真机运，连环放下，无处不光华。
再和四首::宋代：郭印::东皇物色未全收，山半登临当倚楼。锦里烟光浑在眼，云溪花片亦随流。夕阳正好无多景，春序才移已复秋。却忆故园林壑美，乘风欲去问何由。
湛上人自五台省其师清公还金陵::明代：欧大任::西风瓢笠渡江关，秋满长干待尔还。莫更十方行乞法，文殊今在五台山。
一囊包宇宙到手问纲常所以东坡老嘐嘐薄武王::明代：陈献章::不薄论交意，因书稍稍知。还将天下眼，照破老夫痴。
时敏将赴宜春以诗留别次韵为赠::明代：顾清::南北舟车日往还，朝簪无奈镜中斑。一杯复此送君去，三径何年共我閒。长谷烟波增怅望，仰山云木待跻攀。春风坐里从容地，不似韩公始抗颜。
隐居杂兴 其十::明代：薛亹::尽日霞封郊树间，藏愚养拙避嚣阛。青堆螺髻山千叠，绿绕柴门水一湾。出岫浮云闲自散，傍林野鸟倦飞还。携儿呼酒庭中坐，墙外亭亭竹笋班。
悯帝初童谣::魏晋：佚名::天子在何许，近在豆田中。
柳梢青·拟竹垞::当代：林修竹::并肩私话。前时曾记，花前月下。蝶舞蜂狂，鸟语花香，一春今乍。一双秋水盈盈，尽料理、酒余妆罢。影院流连，舞场陶醉，恁消今夜。
杂诗百首 其八十八::当代：陈永正::蜗牛沿败墙，五日蛮触战。蓦地缩角回，卒遇养子燕。
朱寿昌郎中少不知母所在刺血写经求之五十年::宋代：苏轼::嗟君七岁知念母，怜君壮大心愈苦。羡君临老得相逢，喜极无言泪如雨。不羡白衣作三公，不爱白日升青天。爱君五十著彩服，儿啼却得偿当年。烹龙为炙玉为酒，鹤发初生千万寿。金花诏书锦作囊，白藤肩舆帘蹙绣。感君离合我酸辛，此事今无古或闻。长陵朅来见大姊，仲孺岂意逢将军。开皇苦桃空记面，建中天子终不见。西河郡守谁复讥，颍谷封人羞自荐。
恩荣堂::明代：罗亨信::堂上慈亲白发长，九重宠命到遐方。锦衣朱翟恩荣重，凤翥龙翔御墨香。兰桂增辉枝愈茂，椿萱积庆寿弥昌。一门显耀人争羡，好竭忠贞答圣皇。
平陵东行三首 其二::明代：王世贞::平陵东，车隆隆，郭家小儿葬若翁。葬若翁，来送丧，谁其最贤槐里公。槐里公，多奇客，迅如飙鹰虎如力。虎如力，卒夷灭，曷不将去击胡貊。
上湖南孙漕四首::宋代：廖行之::湘雨湘田处处同，谁知公意与天通。爱民天亦忧民事，望岁公应喜岁丰。自古强兵先足食，从今积粟可平戎。关中事业非难办，要看他时第一功。
送吴侍御司马赴台州::唐代：武元衡::卢耽佐郡遥，川陆共迢迢。风景轻吴会，文章变越谣。烟林繁橘柚，云海浩波潮。余有灵山梦，前君到石桥。
诸虫名呼被于人事因据为义者凡八物各赋一章 其五 饕餮::明代：倪元璐::盍观周鼎上，有口即无躯。腹匪将军负，肉犹子我屠。越缶多海物，冥铸广财炉。大约俱人面，知谁不可图。
无题 其三::清代：许宝云::罡风黑海渺难填，慧业人生竟枉然。羡煞嫦娥耐岑寂，金蟾银杵自年年。
雍州曲三首 其三 大堤::南北朝：萧纲::宜城断中道，行旅亟留连。出妻工织素，妖姬惯数钱。炊雕留上客，贳酒逐神仙。
更漏子 春去::清代：黄永::怕春来，愁春去。分付黄鹂留住。留不住，恝还行。黄鹂三两声。絮如飞，花又落。人在画楼香阁。空自惜，有谁怜。春风年复年。
贺新郎 其一 答王和父送□错认水酒::宋代：夏元鼎::甘露醴泉天降，琼浆玉液仙方。一壶馥郁喷天香。曲糵人间怎酿。要使周天火候，不应错认风光。浮沈清浊自斟量。日醉蓬莱方丈。
次韵和酬::宋代：杨蟠::山风亦会山人意，卷尽天纷扫雪花。明月当楼情已兴，碧云落纸句还佳。天威忽应通物，仙侣相便合姓麻。群动已消林木响，卧看星斗隔窗纱。
郡斋水阁闲书::宋代：文同::亭馆翛翛度日，园林寂寂经春。且遮新笋誇客，莫扫残花闷人。
赠龚少渔明府::清代：金武祥::移家爱向六朝居，花满江南奉板舆。渤海循声传太守，定山学术继尚书。枕戈慷慨勋曾策，揽辔澄清愿岂虚。我为苍生乞霖雨，梓邦先莅使君旟。
赠襄阳刘近化山人::明代：宋登春::刘生还着旧纶由，汉上相逢又几春。高堂尚有双亲在，且莫谈兵西入秦。
即事分韵三十首 其三 停梭::清代：张淑芳::曾停机上玉梭抛，思绪纵横自解嘲。侬惯织缣兼织素，丝丝入扣故相交。
题傅商卿家壁二首::宋代：陈造::表表两卿吾莫逆，青刍白饭玉为醅。因循桑下成三宿，解后花时更一来。
虞美人::清代：张尔田::天津桥上鹃啼苦。遮断天涯路。东风竟日怕凭阑。何处青山一发是中原。酒醒梦绕屏山冷。独自恹恹病。故园今夜月胧明。满眼干戈休照国西营。
老病六言十首呈竹溪::宋代：刘克庄::萧詧数步开臭，荀令三日犹香。老子年来鼻塞，不分鲍肆麝房。
山茶 其二::明代：陈淳::穷冬多雪霰，柔脆已先摧。不是丹砂质，宁能醉后开。
鹧鸪天 中秋同家人山斋玩月::清代：刘永济::玉斧新修宝镜成，嫦娥临夜敞云屏。初翻桂殿无双曲，共舞瑶台第一层。光满抱，酒盈觥，当头几见月华清。莫将老去悲秋意，减却儿曹乐赏情。
百字令 寿大司寇宋公::清代：徐釚::尚书红杏，念隃麋醉染，双鬟争羡。宣武门东开邸第，疏柳两行葱茜。女乐生徒，碡簪珠履，夜夜张灯宴。鹦哥能说，雕梁又来双燕。追忆报法霜严，青蒲白简，岳耸延英殿。帝曰皋陶惟汝弼，草绿园扉都遍。萧相功高，于公门大早，筑沙堤换。回头笑问，梅华赋是公擅。
十六字令::清代：吴藻::寒。人立西风翠袖单。斜阳暮，花影上阑干。
春日田园杂兴::宋代：许元发::片云岂是出山时，曾被东风误一吹。归意不烦啼鴂动，闲情只许落花知。桑麻穷巷扉长掩，烟火空林黍自炊。粟里辋川非谬计，晴窗子细味渠诗。
送李伯亮::明代：李时勉::使车昨日到金台，绿水芙蓉花正开。圜堵愧劳相问讯，客居梦想共衔杯。含愁不听新莺语，跃马还从旧路来。料得故交多出饯，寂寥离思独难裁。
用韵赠濮彦章::明代：林弼::曾题诗句碧琅玕，留与仙翁伴岁寒。君有蓬莱三礼赋，我无龙虎九还丹。可怜韶石山前景，浑似钱塘江上看。驿路梅花应笑客，酒肠暂为主人宽。
田家诗 其一::清代：陈德正::今年禾黍好，谷贱愁熟荒。两税半折色，无物充官粮。薄田十数亩，妇子终岁忙。衣裳苦不早，野外饶风霜。昨夜府帖下，新设常平仓。谁无久远计，饥寒实未遑。人言太平世，耕凿两相忘。但愿长无扰，恩膏非所望。
春日白门写怀用高季迪韵（五首）::明代：杨基::绿芜迷渚水漫沙，断岸无舟路转赊。细柳已黄千万缕，小桃初白两三花。烟中晚棹兼沤远，雨里春旗趁屋斜。野趣莫嫌浑寂寞，近来沙觜有人家。
江行 其三::明代：黄衷::夫首飞蓬妇亦然，一枝横桨棹渔船。饥寒相对何惭色，愁是鲥鳇鱼鲊钱。
次韵寄卢行之三首 其三::宋代：许景衡::扑扑金猊嘘白烟，峨峨画阁插青天。杯盘洒落有馀韵，翰墨风流追昔贤。远岫长堆翠羽被，晚霞碎拍胭脂绵。铜章更有诗家子，横写绪馀犹可怜。
登方山西岩卜居::清代：杨枢::嵯峨盘谷路，策杖此经过。峰峻绝樵牧，崖悬障薜萝。人踪分径草，鸟语出林阿。莫赋居难定，松风任啸歌。
望江怨·东风急::唐代：牛峤::东风急，惜别花时手频执，罗帏愁独入。马嘶残雨春芜湿。 倚门立，寄语薄情郎，粉香和泪泣。
为游道人书栖真图::明代：王恭::尘外俱太古，尘内多浇漓。夜即吸沆瀣，晨将弄参差。恬然不婴物，至道其无为。
于鳞还郡后未有迁命赋此寄之::明代：王世贞::挥手东风满客裾，蓟门青草立踟蹰。何谗季布仍为守，未病虞卿好著书。别去云霄摧肮脏，愁来天地借吹嘘。还应济上千秋月，已照邢州五马车。
送上官直::宋代：李覯::失意多怨尤，有谁能自知。游人务乞丐，之子唯求师。成名在积善，干禄先阙疑。根本苟深固，春风谅无私。
杂赋::宋代：陆游::海上鱼盐聚，烟中鸡犬声。耕农叱牛去，醉叟策驴行。歛薄民差乐，烽消盗略平。悠然憩松下，我亦有幽情。
和刘右司淳于送牡丹病中赋::宋代：吕行中::天姿国艳灿芳柯，相亚红黄诧绮罗。高拟营邱名冠绝，未饶伊洛品敏多。敢邀使座开青眼，为叹英华坠绿莎。亭馆主人芹意重，数枝折贡庆清和。
从军口号 其一::清代：钱澄之::已闻骠骑援兵至，髵䰄遥见探马还。夜半火行营尽动，一时移帐过西山。
秋日邀社友泛舟::明代：郑岳::逸老成嘉会，今来又一周。寒声催落叶，月色近中秋。感物时应变，劳生事已休。沧浪歌鼓枻，天地一虚舟。
长乐閒赋 其九::宋代：黄裳::方壶圆峤飞来处，北越南番望断时。莫道长安天样远，一轮初上已先知。
谩书::元代：刘鹗::麾下更无兵可调，城中又乏米堪忧。孰为报国忠君计？姑作求田问舍谋。兔只守株宁可待？鱼从缘木岂能求？老夫束手愁无奈，白尽平生未白头。
题杜日章册九首 其六 烟驾亭::明代：董其昌::边烽巳宁晏，烟水澹氤氲。朝来鹅鹳阵，冲破宿潭云。
饮于梅山弟家醉书八首::宋代：陈著::有约相过亭午天，日斜犹在酒杯閒。迟迟要待月明去，意在弟兄非在山。
野步::清代：陈同::蓬蓬春色有无间，白裕青鞋自往还。潮张顿移前日岸，帆迟遮断隔江山。提壶鸟解扶人醉，含笑花能破客颜。瘦耸吟肩聊觅句，炊烟青已袅柴关。
黄山杂咏·滴水岩::宋代：邓宗度::石壁碎寒流，行人暮已愁。更倾风月耳，无水不生秋。
企喻歌 其一::明代：王世贞::男儿好横行，横行自身乐。那见摩天鹞，结伴寻鸟雀。
仰赠从兄兴宁寘南诗::南北朝：何逊::家世传儒雅。贞白仰余徽。宗派已孤狭。财产又贫微。栖息同蜗舍。出入共荆扉。松笔时临沼。蒲简得垂帷。幸逢四海泰。日月耀增辉。相顾无羽翮。何由总奋飞。一朝异言宴。万里就暌违。远江飘素沫。高山郁翠微。相思对淼淼。相望隔巍巍。死灰终不然。长岑且未归。当怜此分袂。脉脉泪沾衣。
侍宴瑶泉殿诗::隋代：江总::水亭通枍诣。石路接堂皇。野花不识采。旅竹本无行。雀惊疑欲曙。蝉噪似含凉。何言金殿侧。亟奉瑶池觞。
送郑推官赴分州::宋代：司马光::百榼行春东，千弓从猎豪。苦吟边月冷，飞镝野风高。奇策革命殊俗，长缨击不毛。输群跃马贵，一等着青袍。
课农七首 其四::清代：金朝觐::曾从郊外去迎春，又看东皋播种人。虽际太平农事乐，谁知颗粒总艰辛。
宝气亭三首 其二::宋代：赵蕃::谁道剑池今已荒，有时光怪此何祥。平生自省惭多识，曷日乞灵亲炷香。
古风其二十四::唐代：李白::大车扬飞尘，亭午暗阡陌。中贵多黄金，连云开甲宅。路逢斗鸡者，冠盖何辉赫。鼻息干虹霓，行人皆怵惕。世无洗耳翁，谁知尧与跖！
送客之江南::明代：李英::江南千里道，君去驿途劳。山遥关树暗，云尽楚天高。秋风吹客骑，朔雪满征袍。自怜经岁月，何处望亭皋。
辘轳金井·玉兔泉::近代：吴庆焘::滴天云髓。试煎来、玉宇琼楼初启。璧沼延秋，趁新凉如水。颓阑漫倚。怕只见、月轮斜坠。好事青田，铭词蚀尽，空余铅泪。牧牛一坏早圮。任工营狡窟，遗秽难洗。二圣龙沙，问谁能堪此。临安竟徙。莫须有、覆盆三字。万古狐悲，东窗秘计，风波亭里。
游大帽山::明代：吴继澄::兴逐山颠一振衣，山云长旁海云飞。天南云物无穷趣，都被游人眼带归。
题曾氏山园十一咏·吟风桥::宋代：张栻::桥边风月佳，俯仰有余思。无忘履冰心，方识吟风意。
为友周岁小儿生日题::当代：崔荣江::董道蹒跚起岁斯，济沄帆系凤雏儿。尘风不碍汎千里，卓立人间待有期。
凯歌::明代：沈明臣::衔枚夜度五千兵，密领军符号令明。狭巷短兵相接处，杀人如草不闻声。
赠宣掾蒲锳还静虚山房::元代：范梈::扫地谢尘鞅，坐诵圣贤书。妙年陟府署，服食犹休居。闻子进修地，花药罗斋庐。惟静故能定，有容当在虚。而虚乃非空，养之贵安舒。苟能充至理，德业将有余。子本西蜀珍，西南散簪裾。问知其方俗，有若邻华胥。教化本自然，匪学故有初。况彼声教敷，封疆常晏如。清秋武昌郊，氛雾夕开除。谁能不重别？执手以踟蹰。
赠吴处士棋::宋代：潘阆::昔日长饶国手先，如今多病卧林泉。有时閒倚青松笑，犹忆曾输一著玄。
寄华山僧::唐代：贾岛::遥知白石室，松柏隐朦胧。月落看心次，云生闭目中。五更钟隔岳，万尺水悬空。苔藓嵌岩所，依稀有径通。
送王孝廉之京::明代：林鸿::神如玉壶初荐冰，气如太阿新发硎。羡君早年即登第，许君壮节终成名。十年濩落栖衡宇，敛翅回翔待高翥。知己文章举孝廉，治安有策干明主。以兹掷笔翻然起，祖道车骖若流水。客路遥侵朔雁前，乡情却望江天里。客路乡情两地分，征帆落叶共纷纷。君登要路天门去，我向秋山卧白云。
送人归江西::明代：曹义::旅食鲸川十载馀，春风一旦赋归欤。溪烟深锁江头柳，细雨斜侵担上书。野店鸡声催去马，官亭草色逐征车。故园自是风光好，松菊青青绕旧庐。
元康三的蜀中童谣四首 其一::魏晋：佚名::郫城坚。盎底穿。郫城细子李持细。
颂古::宋代：释昙密::崔颢曾题黄鹤楼，长沙拈起当风流。大千国土俱家业，诸佛何曾有地头。
缦老得旧牙章文曰督师辅臣史可法章约同人共赋::清代：张文虎::碧血丹心焕大名，词人怀古首同倾。一隅孤立空衔在，四镇纷驰将令轻。龙种清狂非日角，鸿沟飞渡况天兵。莫将成败凭苛论，此亦文山玉带生。
归田诗::明代：聂逊::自喜平生与世违，挂冠神武向南归。料应世事只如此，况复功名多是非。金马懒图天上乐，白鸥顿息钓前矶。载歌浩浩长舒笑，何处春山无蕨薇。
送别祺公先生 其四::明代：屈大均::拔剑凉风出，雌雄傍尔飞。灵含爱子魄，光助霸王威。一日悲歌合，平生游侠非。殷勤解相赠，凭此报恩晖。
林丈::宋代：朱松::沈溪耆旧半丘墟，犹有期颐隐市区。未展武侯床下拜，已传颜子梦中呼。门人会筑三年室，迹客谁留一束刍。归卧九原应不恨，何蕃声誉满京都。
次韵叔祖阁学题逸村亭壁::宋代：张镃::桥迥有牛过，村深无马嘶。哨风惊客袂，膏雨慰耕犁。游目花通野，吟情絮著泥。幽坊惬虚眺，况复见新题。
行见月 其一::明代：谢承举::行见月，杏花枝上新晴天。东风吹散銮江烟，江南庭院春可怜，有人不肯上秋千。
咏画屏风诗 二四::南北朝：庾信::金鞍聚碛岸。玉舳泛中流。画鹢先防水。媒龙即负舟。沙城疑海气。石岸似江楼。崩槎时半没。坏舸或空浮。定是汾河上。戈船聊试游。
百字令 次前韵，和深中::清代：陈祖绶::江心捧出，又月明、今夜镜中人记。怎样秋颜寒又瘦，年似此宵还几。三匝飞乌，孤拳作鹭，无数征袍泪。风潮力大，一场鏖战兵戏。除却蜡炬不烧，蛮笺未写，梦也和愁寄。最在凤凰台上过，没处觅清凉地。铁笛横吹，铜琶侑酌，定满咸阳市。剑光如雪，旧痕磨缺题字。
临江仙::宋代：黄机::上巳清明都过了，客愁惟有心知。子规昨夜忽催归。驿程那复记，魂梦已先飞。回首故园花与柳，枝枝叶叶相思。归来拼得典春衣。绿阴幽远处，不管尽情啼。
送陈令::宋代：王安石::长溪流水碧潺潺，古木苍藤暗两山。把臂道人今在否，长官白首尚人间。
颂证道歌·证道歌::宋代：释印肃::六般神通空不空，眼耳鼻舌身意同。无皮鼓子教谁打，古今分付与雷公。
张绍祖双秀亭::宋代：王庭圭::义山山下三丞相，门倚山光照户庭。盛事流传千载后，寒空高并两峰青。双崖过雨好云气，绝壁参天列画屏。更羡君家亭子近，细听泉溜响泠泠。
次韵沃梅泉见寄并见和鄙韵::宋代：方一夔::我来沸鸣蟟，坐阅寒蛩响。有兴寄沧洲，逝欲穷浩荡。百年如弯弧，落处分寸上。前涂知几许，乾坤一漭瀁。念子住沃洲，屡作扁舟想。杖屡纵胜游，文字醉清赏。奇音遇朗鉴，请我黄冈簜。世氛久昏暗，有絷不能往。交情浮云淡，乐意阳春盎。老鹤鶱孤飞，况子开三网。离合固其常，岂是比土莽。我亦属同流，始末藉虚奖。永怀芳兰苕，不肯间谁曩。诗来森如束，快读剧爬痒。吾诗非世好，一派分凡将。君如领此言，急浪荡飞桨。
寄大行人姚世昌使暹罗二首 其二::明代：张弼::郡衙襦裤两孩提，也辱先生一命题。为报近来粗识字，时分风栗觅霜梨。
晚晴简姚伯容::明代：居节::曲薄斜扉带远林，鹁鸩啼彻昼阴阴。雨催春色二分过，水长桃花十尺深。江上片帆斜日影，天涯芳草踏青心。料君闭户焚香处，道性知来为听琴。
乙亥春日 其三::明代：凌义渠::垂戒由来叹积薪，徐思致变岂无因。官须刻急方称健，人到流亡始疾贫。白屋按戈嗔作语，圜扉入夜冷飞燐。缓刑薄税寻常药，聚口攒眉容易陈。
贺新郎（次玉林见寿韵）::宋代：冯取洽::那得身无事。问双溪老子，而今万缘空否。正使尘劳偿未了，毕竟难昏灵府。已笑唾、功名如土。五十九年风雨过，算非非、是是何须数。垂老也，信缘度。绿阴朱夏回清暑。叹病来、觞怯流霞，扇闲白羽。方念生初增感慨，谁寄乐章新语。知是我、花庵庵主。一别三年惟梦见，定何时、相对倾琼醑。惊世路，有豺虎||。
直舍有书 其三::宋代：王安中::右丞笔力到诸孙，诗语元胜画不言。看取疏疏并寂寂，霜林烟坞欲黄昏。
浣溪沙 桂::宋代：毛珝::绿玉枝头一粟黄。碧纱帐里梦魂香。晓风和月步新凉。吟倚画栏怀李贺，笑持玉斧恨吴刚。素娥不嫁为谁妆。
李于鳞罢官歌::明代：王世贞::人间奇事竟何限，李生掉头西出关。金鱼紫衫掷中道，曳耒长耕历下山。巨灵高掌摭不住，玉女噏呓愁云鬟。以东岳海奋生色，星河错落雄其间。雕锼万象抉元气，从此天公不得閒。词场雁行忝王李，怅望逸翮胡由攀。燕京冠盖但巀嵲，狂夫往事犹能说。酒歌哀弦下风雨，剑舞急调排虹霓。谢榛十诗九不道，布衣吾侪甘折节。凤凰池头失傲吏，馀子散作中原别。已许肮脏骄青云，复将飘零斗白雪。虽其远游足畅意，五斗往往摧余舌。呜呼李生太奇绝，赠生两丸弄千秋，骑一黄鹄览九州。君不见古来豪杰多自量，屈宋焉敢兼巢由。
望淮楼::元代：元淮::向晚登楼望远山，浮云密处是长安。无诗可说淮头事，独倚西风十二阑。
奉陪泰泉先生游栖霞寺::明代：黎民表::妙刹开山久，重新选胜偏。忆从初地后，谁辨劫灰前。虹涧交檐际，龙冈落座边。桥危妨度马，树密翳鸣蝉。平野看人小，长空见鸟旋。追游宁寂寞，披豁得儒玄。尘迹吾增感，幽栖性所便。芳尊逢菊日，兴极对霜天。
虞美人 秋山 见《林下词选》、《众香词》::清代：戴凌涛::千林叶落千峰晓。飒飒西风早。隔山何处逗钟声，回首苍茫云树接归程。寒鸦古木深秋后。枫叶霜初透。停车晚步望山头，又是一行征雁过秦楼。
山行::宋代：卫宗武::晚芳开欲尽，落叶满林楸。风色转寒候，雨声鸣暮秋。清游殊有碍，归兴浩难收。何日逢开霁，天还解客愁。
好事近·春色欲来时::宋代：朱熹::春色欲来时，先散满天风雪。坐使七闽松竹，变珠幢玉节。中原佳气郁葱葱，河山壮宫阕。丞相功成千载，映黄流清彻。
生查子·情景::宋代：姚宽::郎如陌上尘，妾似堤边絮。相见两悠扬，踪迹无寻处。酒面扑春风，泪眼零秋雨。过了离别时，还解相思否？
闻愈清老游天台::宋代：邹浩::不作寒岩枯木身，又随云起别芜城。大方广寺果随喜，苦集灭人应奉迎。山色何如霍山色，溪声孰似偃溪声。莫教却被阿兰笑，此个老翁犹相生。
和李璧山述怀二首 其一::明代：黄衷::秋郊含雨草芽新，委巷谁还数面亲。行李十年淹楚越，风流千古想朱陈。逃名祇爱三缄口，混世空惭七尺身。谩把穷愁疑那老，杜陵元只是孤臣。
寄仁□::宋代：韩淲::分外僧家好，如今更住山。都无城市闹，只有水云閒。打供随缘后，罢参开净间。纷纷底荣宦，何事复相关。
掩卷有感::宋代：陆游::少年虽读书，每恨性疏嬾；中年颇自励，已叹岁月短。学不到圣贤，此意终未满。甑空不忧饥，衣垢不思浣。区区管晏事，端可付一莞。羸然八十翁，风雪卧空馆。
王介甫::元代：宋无::投老归耕白下田，青苗犹未罢民钱。半山春色多桃李，无奈花飞怨杜鹃。
偶成::清代：刘寿萱::有书意难尽，无梦心转安。悟彻维摩理，初生月似残。
离合诗赠江藻::南北朝：沈炯::开门枕芳野，井上发红桃。林中藤茑秀，木末风云高。屋室何寥廓，至士隐蓬蒿。故知人外赏，文酒易陶陶。友朋足谐晤，又此盛诗骚。朗月同携手，良景共含毫。栾巴有妙术，言是神仙曹。百年肆偃仰，一理讵相劳。
登望湖亭::明代：乌斯道::秋风登此望湖亭，烟水微茫接窅冥。地坼荆扬天下壮，龙更秦汉至今灵。神仓气吐漫山赤，庐阜光飞隔岸青。回首老苏仙去远，独留诗句挟风霆。
依韵奉和司徒侍中冬节筵间喜雪::宋代：强至::初长日景午阴前，瑞雪迎开上相筵。点缀酒杯飞细细，侵凌歌扇落绵绵。岁功豫作三登地，云气都成一色天。惊破醉魂诗句险，不容吏部瓮根眠。
花心动 牵牛花，同子年韵::清代：郭则沄::银汉分凉，误婵娟、仙衣五铢初试。露缀钿轻，风飐铃圆，扶上晚篱烟紫。锦棚一角秋来早，只閒伴、吟人无睡。蓦肠断、红墙浅梦，暗蛩啼碎。宛转愁丝自系。偏盼到星期，替人憔悴。妒煞汉宫夜月，鸳机虚伴，渚莲香坠。洗车消息前番雨，认绡碧、几痕残泪。数离绪年年，倩伊细记。
次韵叔方寄沈仲说::元代：陈基::公子新成江上宅，更依西渚结幽亭。时清墟里还无警，月黑柴扉不用扃。流水暗和琴瑟响，好山浓入画图青。故人《白雪》歌难和，孺子《沧浪》曲自听。每厌狂夫谈《酒谱》，还从处士授《茶经》。庭前剩折忘忧草，不负君家玉胆瓶。
怀胡大参希仁 其二::明代：陈献章::先生齿发今如何，我发秋来白又多。若与先生论出处，江门只好听渔歌。
次韵三首::宋代：刘克庄::病怯春寒添絮衣，神情全减少年时。仅堪田舍陪乡饮，难向湖亭看水嬉。清旦羲和升日毂，回风王母带云旗。管箫声散人归晚，独有萤穿马季帷。
偈颂一百二十三首 其一一二::宋代：释普度::震法雷，击法鼓。玉角金鳞，兴云吐雾。机前拶倒凌霄峰，大地撮来无寸土。杀活全提，平欺佛祖。
见新历有感::宋代：刘克庄::小时玉雪二尊怜，两字眉间点缀鲜。尚记嬉游佩觿日，安知荏苒钓璜年。渡辽难以偏师从，归鲁犹将旧学传。自古乡先祭于社，不须辛苦上凌烟。
为杨粉署题小像::明代：袁宏道::鹅溪冷绢花纹涩，四尺春波次粉墨。幼舆岂非丘壑人，笔底潇疏谁貌得。高人气韵不在似，如写寒松与幽卉。宽眉廓额信手涂，疏淡只似铺山水。马迁文章杜公诗，此意却许徐熙知。
题旌忠亭::宋代：佚名::转战谯门日再晡，空拳犹自把戈鈇。身垂虎口方安坐，命弃鸿毛更疾呼。柱下杲卿存断节，袴间杵臼得遗孤。可怜三尺英雄气，不愧山西士大夫。贼壮兵孤众胆惊，忠臣此日见专城。负君罪大宁如死，守土诚坚不问生。报国寸心无自愧，呼天浩气几时平。潺湲多少英雄泪，千古封江不断声。
庆元庚申二月药局书满七月还涧上嘉泰元年秋入吴试罢冬暮得阙而归今五年矣 其一::宋代：韩淲::归哉忽尔五年，江空鸥鹭翩翩。有诗多且漫与，有酒无过醉眠。
【仙吕】点绛唇　省悟::元代：程景初::万种闲愁，一场春瘦，迷花酒。燕侣莺俦，煞青云友。　　【混江龙】长想着少年时候，拈花摘叶甚风流。见了些春风谢馆，夜月秦楼马上抱鸡三市斗，袖中携剑五陵游。八个字非虚谬：玲珑剔透，软款温柔。　　【油葫芦】一世疏狂一笔勾，从今后都罢手，一场恩爱变为仇。赤紧的红裙不解嘲风口，以此上青衫紧退揉花手。想着眼底情，眉角愁。则管里云来雨去空<辶它>逗，终不见下场头。　　【天下乐】只被你干赚得潘郎两鬓秋。想着你恩情，也不是永久，恰便似风中落花水上沤。我恰待踏折他花套竿，撞出锦<囗贵>头，早是咱千自在百自由。　　【那吒令】想当初您爱我时，剪青丝半纽。想当初敬您时，赠吟词一首。您如今弃俺也，断金钗两头。想着您月底盟，星前咒，则怕你悔去也娇羞。　　【鹊踏枝】俺如今志难酬，和俺不相投。误了俺雁塔题名。虎榜名留。有一日博得五花诰在手，则怕你消不得粉面油头。　　【寄生草】俺如今时间困，目下忧。三尺剑扫荡红尘垢，万言策补尽乾坤漏，五言诗夺尽江山秀。若是柳耆卿剥得个紫袍新，你便是谢天香不避黄齑臭。　　【尾】深缦笠紧遮肩，粗布衫宽裁袖，撇罢了狂朋怪友。打扮做个儒流，风月所近新来给了解由。谁信你鬼狐由，误了我谈笑封侯，早难道万里鹏得志秋。气冲斗牛，胸藏锦绣，钓鳌头谁钓您这乐官头。　席上咏妓　　万种娇娆，一团俊俏，十分妙。百媚千娇，端的是闭月羞花貌。　　【混江龙】他若是含情一笑，朱唇一颗嵌樱桃。梨花玉体，杨柳纤腰。眉黛春山娇滴滴，眼波秋水绿淘淘。可观可看，宜喜宜嗔。堪怜堪爱，难画难描。拨银筝音吕韵悠扬，唱阳春白雪依腔调。你便有千金买笑，怎能够一刻春宵。　　【油葫芦】喜遇得樽席上猛见了，更那堪情性好，言谈语话那清标。你看那聪明伶俐诸般妙，更那堪续麻道字无差错。生的来花样娇，柳样柔。知今博古通三教，铁石人一见了也魂销。　　【天下乐】怎能够玉树同栖翡翠巢？无福的难也波消。自暗约，用心儿访寻月下老。者莫你能会弹能会歌，能会绣能会描，怎生来少前程无下梢？　　【那吒令】离情空懊恼，我魂劳梦劳；缘薄命薄，看明朝后朝。我劝你断肠籍上除了姓名，姻缘簿上寻个着落，一星星记在心苗。　　【鹊踏枝】我与你自量度，是评跋。你若听琴，我便题桥。趁青春年纪儿幼小，休辜负好前程月夜花朝。　　【寄生草】相思病何年尽？姻缘簿甚日了？你看他知轻知重知分晓，不能够同行同坐同欢笑，到教我添愁添闷添烦恼。怎能够喜孜孜花下燕莺期？几时得笑吟吟春日鸳鸯效？　　【六幺序】眼前面人千里，耳边厢音信杳，隔三千弱水迢迢。闷恹恹鬼病难熬，意迟迟情思心焦。桃源洞不见分毫，焰腾腾烈火烧袄庙，白茫茫水淹蓝桥。莫不是我今生撅着相思窖？好教我行眠立盹，梦断魂劳。　　【幺】哎，你个多娇，仔细听着：你若是花下相招，月底来邀，琴瑟和调，同伴吹箫，咱两个一世儿团圆到老，恁时节有下梢。寻一个安乐窝巢，散诞逍遥，倒大来志气清高。当日个谢天香、李亚仙寻思到，知轻重肯辨清浊，后来受用金花诰。则学鸳鸯，休学那燕子伯劳。　　【尾声】准备着花烛洞房春，安排下夜月笙歌笑，那时节喜喜欢欢宴乐。地久天长成配偶，一世儿永远坚牢。画堂高怕是么暮暮朝朝，则学那连理树、合欢带、比翼鸟。宝炉香渐烧，银台灯高照，成就了碧桃花下凤鸾交。
丁未立春::宋代：张镃::今岁春从底处回，非关缇室动葭灰。幽人昨夜池塘梦，已见新春草际来。
学无学颂一十五首::宋代：释印肃::五家示派乱纵横，未到玄门语默争。诳谤自招无间业，直须全体坠深坑。
忆昔行::明代：杨兆鹏::石自嶙峋水自潺，登临疑是虎丘山。蛩吟衰草埋冰骨，花笑孤坟伴玉颜。铜雀旧怜春暗锁，泉台新恨夜长关。絮觞浇祝如容见，挟取仙真带月还。
题野鹊::宋代：许景衡::羽物从来数易完，张生妙笔更多端。东山诗老今黄壤，野鹊寒林忍更看。
夏公酉家藏老高村田乐教学图::宋代：郭祥正::高生妙画世所知，君藏两幅尤瑰奇。春回老柳未全绿，和气盎盎微风吹。负暄当案谁氏子，坐以训诂传童儿。麻鞋破穿十指露，纻衫短袖乌巾攲。眼吻开张手捉笔，叱怒底事扬其威。两童分争迭相挽，彼二稚子傍观窥。一童独卧守书卷，性习已见分醇醨。皤然老叟醉兀兀，二孙侧立犹扶持。馀皆伶官杂村妓，插笛放鼓陈威仪。三犬奔来吠欲齧，二人惊顾方攒眉。伶家有子少亦黠，两手据鞍驴载之。尊卑向背极精妙，精妙得以意思惟。田翁丰年固取乐，又能教子勤书诗。德泽涵濡赋敛绝，致我鼓腹咸熙熙。画工亦画太平事，谁欲扰之生乱离。高生高生，不独爱尔之妙笔，对此颇思三代时。
杂咏吴下故迹十二首 其十一 沧浪亭::清代：弘历::濯缨傲志寄歌诗，怪石珍花尽足奇。自是士信于知己，不妨激语答韩维。
园庄饯蔡生还江东::明代：李梦阳::来日麦苗归麦黄，炎郊携手暮苍苍。别筵车马吾先醉，落日东南江自长。樯燕岸花休促棹，小堂新竹尚馀觞。吴门汴市无千里，应把并州作故乡。
奉和圣制答张说南出雀鼠谷::唐代：崔翘::硖路绕河汾，晴光拂曙氛。笳吟中岭树，仗入半峰云。顿觉山原尽，平看邑里分。早行芳草迥，晚憩好风熏。嘉颂推英宰，春游扈圣君。共欣承睿渥，日月照天文。
青玉案::宋代：曹冠::烟村茂樾湾溪畔。似远景、摹轻练。细草平沙骑款段。渔翁欸乃，却惊鸥鹭，飞起澄波面。班荆对饮重杨岸。枝上莺歌如解劝。山映斜阳霞绮散。醉吟乘兴，锦囊诗满，爱月归来晚。
喜雪六首::宋代：陈造::玉龙睡起长风激，尽蜕玉鳞漂八极。蓬仙帝女聚瑶台，剪水效祥谁所役。或疑天公陋尘域，幻作冰壶供一剧。是耶非耶竟莫知，杯酒聊容曲身直。
送万俟持正三首::宋代：李新::东湖春水归，湖上主人去。红尘舞衿暗，水面空落絮。明月怅孤风，长安在何处。
咏霍将军北伐诗 其一::南北朝：虞羲::拥旄为汉将，汗马出长城。长城地势险，万里与云平。凉秋八九月，虏骑入幽并。
拟寒山寺 其一○一::宋代：释怀深::自料七十岁，可期不可期。况今五六十，形骸日渐衰。正如春暮后，青多红少时。去住呼吸间，佛言真不欺。
登龙瑞观北岩::唐代：方干::纵目下看浮世事，方知峭崿与天通。湖边风力归帆上，岭顶云根在雪中。促韵寒钟催落照，斜行白鸟入遥空。前人去后后人至，今古异时登眺同。
赠郝雪海侍御 其二::清代：王士禛::血战蚕丛日，愁云压阆中。谤书翻置狱，刀笔敢论功。又失巴西险，何时剑外通。凭君重草檄，早为破田戎。
刎颈交::明代：黄淳耀::刎颈交，生年单贱称雄豪。千金购老百金少，两人心知各相笑。云起龙骧愚者惊，为陈为赵皆纵横。监门忧一死，河北怨一生。将印尔何物，千秋破人情。泜水义兵诚失策，兵败犹令广武惜。信都赵后襄国俘，生者独惭厮养卒。
临江仙二首 其二 1948年岁暮初抵岭南::近代：李祁::北去南来多少路，岭云黯黯长横。山温地暖且消停。幽花堪自摘，薄醉最宜醒。天末微波分海色，潮来顷刻都青。莫从过去问来程。湖山惊昨梦，风雨感苍生。
春夜辞::明代：宋濂::女龙滞云香雨腻，轻黄惹柳凉脆脆。蛮丝不系软风痕，白玉燕钗分两翅。桃花月下采鸾门，鱼钥不眠长锁春。芳魂行遍秦川道，百子堂空无一人。更深不耐山乌哭，擫管调丝作新曲。天海风涛夜不收，龙头吐浆割春绿。上元不寄锦字书，守宫谁复问巴西。绀阶但种相思子，产出青青连理枝。
鵁鶄::宋代：张耒::败荷枯苇一方池，溪上鵁鶄坐得知。何事月寒风露下，挛拳孤影在风枝。
寿乔枢密::宋代：陈起::明明我周王，四国文德抚。昭假天所监，时生仲山甫。训仪系力式，刚柔不茹吐。一片翼翼心，冰霜映西府。凉秋九月朔，玉箫紫鸾舞。惟昴昔孕萧，眉寿今颂鲁。千载庆风云，色丝期衮补。
送章监丞守广信::宋代：方岳::勇去何为者，寻盟少可人。雁声江国晓，梅蕊雪篱春。同舍谁如子，为州独有亲。月岩吟处碧，物物是吾仁。
冬夜与戴公纶诸子泛月::明代：李孙宸::泛泛定何适，怜幽每驻桡。得林仍见月，维岸亦听潮。把酒飘零失，狂歌意气骄。鸣榔且归去，野寺报钟遥。
山阁杂咏 其十九::明代：梁维栋::何生知我频载酒，宗弟爱兄亦命车。若欲草玄吾岂敢，幽谈拟敌十年书。
送陈膳部子寿沈仪部伯英使畿内诸郡::明代：欧大任::三辅东西几驿程，太行山翠扑飞旌。洒途雨为诸郎送，入部星占二使行。鹊下桥堪通汉渚，凤鸣台自傍秦京。洞箫总待王褒奏，早擅南宫作赋名。
幽居::明代：释宗泐::长夏山中客，幽居爱静便。花垂初著雨，树白半笼烟。斩竹修瓜架，刳杉引石泉。有人知此趣，为尔一欣然。
谢徐德夫右司和御制赐诗::宋代：郑清之::直道何曾较尺寻，昔贤垂范到斯今。皋谟勉勉歌元首，说诲言言沃朕心。幸遇千龄开圣治，顷尘三事愧宵箴。奎文衣被真难报，盥诵新诗爱助深。
寄谷堂老::宋代：释慧空::谷堂去我如许久，病起诸峰瘦入天。放发齐眉寒又至，几时归叫老风颠。
游白秉德西园次韵::明代：李东阳::行逐溪流过野亭，望疑山色绕空冥。池鱼自跃非因饵，园蝶还飞不受扃。傍渚幽花怜寂寞，舞风疏柳爱娉婷。郎君门地清如水，不待平泉石已醒。
句::唐代：李白::野禽啼杜宇，山蝶舞庄周。
哭亡媳三首 其一::清代：费墨娟::或归西土或升天，哭汝无聊嘱汝前。今世可怜来诳我，他生休结不长缘。
梁教病起::宋代：陈造::侧听长须得好音，笑谭已复替呻吟。逃知二竖今无地，仇想三彭亦就禽。定免带围忧沈约，可须檄手待陈琳。尚须十日安岑寂，酒圣诗愁恐未禁。
雨后杂兴 其一::清代：张延邴::溪面游鱼唼柳花，溪头竹屋住渔家。夜来新涨添三尺，短尽前滩芦荻芽。
立秋前一夕作::宋代：陆游::萤度梧楸径，鸟鸣蒲苇洲。宁知八十老，又见一年秋。贺监称狂客，刘伶赠醉侯。吾身会兼此，已矣尚何求！
三海二首 其一::近代：郭风惠::倒影棱觚荡碧漪，九城门外动旌旗。忘机泛泛群鸥鸟，海又生桑尚不知。
南浦·春水::宋代：张炎::波暖绿粼粼，燕飞来，好是苏堤才晓。鱼没浪痕圆，流红去，翻笑东风难扫。荒桥断浦，柳阴撑出扁舟小。回首池塘青欲遍，绝似梦中芳草。和云流出空山，甚年年净洗，花香不了？新绿乍生时，孤村路，犹忆那回曾到。余情渺渺，茂林觞咏如今悄。前度刘郎归去后，溪上碧桃多少。
养生::当代：何永沂::今朝美酒今朝醉，昨夜星辰昨夜逢。识得养生游戏论，借诗消垒气如虹。
渡淮次新息::明代：胡庭兰::淼淼淮河流，东行过新息。方舟济斜阳，悠然见桐柏。雾合青山低，霜侵绿蘋歇。缅怀仲宣赋，邈把瑶芬撷。归周问潜鼎，悼魏嗟沉璧。灵涛逐奔雷，惊风舞飘叶。出颖当何期，鸣笳临路发。
句::唐代：可隆::万般思后行，一失废前功。（《观棋》）
白岩为乔希大考功::明代：林光::西北高峰有太行，白岩奇秀在何乡。横山喜见云龙变，三晋回看道路长。谁许陈抟眠华顶，天催诸葛起南阳。平生仰止无穷意，又逐风花入锦囊。
苏幕遮::元代：刘基::白云山，红叶树，阅尽兴亡、一似朝还暮。多事夕阳芳草渡，潮落潮生，还送人来去。阮公途，杨子路，九折羊肠，曾把车轮误。记得寒芜嘶马处，翠管银筝，夜夜歌楼曙。
芳草词::清代：啸溪::漠漠平芜一望齐，画楼东去粉墙西。落红三月飞如雨，软衬香尘送马蹄。
读易有所思::明代：郭之奇::殊涂百虑几憧憧，一致同归六位中。参伍成文天地出，错综观象古今通。无方无体因时帝，知鬼知神与世公。纵使幽明收象迹，尚馀此路达鸿蒙。
存殁绝句 其二 薛君采::明代：杨慎::章句传燕国，风流有薛君。千年濠上意，寂寂向谁云。
元宵::清代：吴宗爱::佳节金吾全不禁，鳌山处处斗鲜妍。笙歌地觉春如海，镫火人忘月在天。醉酒欢声闻比户，抛毬雅戏乐韶年。归家姊妹馀喧笑，猜谜传来五色笺。
昭君曲 其二::明代：屈大均::魂魄千秋逐细君，月明南指汉宫云。将军不夺阏氏去，未见功名可冠军。
怀仙志::明代：胡翼运::罗敷愁逐楚山云，偏向东方恼使君。披咏莲香长恨句，断猿三叫不堪闻。
学书十绝 其一::宋代：李之仪::雨后阶庭物物新，睡馀攲枕悄无闻。只疑日脚随人意，百刻香才过一分。
余有三恨一无子二无助三无成抱兹苦心娱以文字既绝笔于斯录复长吟以系之 其二::宋代：俞文豹::天不奈何无可问，世皆如此有谁听。为侬指点春知处，惟有垂杨眼独青。
颂古三十六首::宋代：释惟一::无位真人活鱍鱍，赤肉团上为窠窟。纵横妙用可怜生，七出八没难捉摸。推不去，挽不住，拟议寻思无觅处。无觅处，在这里，握则一拳，开则五指。
邯郸梦和屈北雄原韵 其二::清代：戴亨::灵黍何须问大还，热心顿冷即神仙。群生苦恋浮尘梦，一枕谁空欲海缘。久弃名场閒养药，未应云路禁骖鸾。追寻往事邯郸道，陵壑苍茫绕夕烟。
和安止怀予北归怅然有作三首 其一::宋代：郭祥正::濛濛春气扑晴霄，游水登山望泬寥。旧学已荒三岁懒，故乡何处一身遥。沈沟断木思班匠，吹沫纤鳞待晚潮。君有高才当自奋，不应先我问耕樵。
七夕一首::明代：黄省曾::独帐成双室，云河作雨川。镜宫逢夕启，梭宇会宵悬。灯九欢相照，针多巧竞怜。凄锵天汉曲，偕凤入雕弦。
过昆湖访毛子晋::清代：读彻::月起鸡鸣后，灯寒水店开。舟人方睡好，客子只行催。有约春前到，何心岁暮来。七星桥隐隐，望断读书台。
和孔纯老按属邑二首 其一::宋代：王之道::高车西去忽踰旬，坐想登临得句频。杨柳阴交山径晚，酴醾香满驿亭春。吟馀扫壁时挥翰，醉里投床任吐茵。闻说归来欢喜甚，故人相遇是诗人。
杂曲歌辞。凉州歌第一::唐代：佚名::汉家宫里柳如丝，上苑桃花连碧池。圣寿已传千岁酒，天文更赏百僚诗。
过池阳::宋代：王鞏::不见当年两翰林，江天为我结层阴。九华门外柳三丈，萧相楼前松十寻。
章华台碑::宋代：高道华::故国兴亡数，勤民土木嘉。废台称是楚，辨物愧非华。
天净沙 长夏卧病，晨起有怀朴初居士北京::近代：龙榆生::天涯几辈知音。小窗宴绿阴阴。老病宁犹憎傍枕。戒香深沁。甚时同抚瑶琴。
高宗郊前朝献景灵宫二十一首 其十五 饮福用《报安》。::宋代：郊庙朝会歌辞::嘉荐既终，神贶斯复。赉我思成，灵光下烛。孝孙承之，载祗载肃。敷锡庶民，函蒙祉福。
已亥杂诗 303::清代：龚自珍::俭腹高谈我用忧，肯肩朴学胜封侯。五经熟烂家常饭，莫似而翁歠九流。
集谢将军舟上送林叔吾之东官::明代：何巩道::雨洗三山偃晚虹，晶晶孤月射龙宫。江心诗酒借来妙，天外旌旗望去空。烟树影沉千里梦，芰荷香冷四边风。莫嫌异地离情隔，共逐流波亦向东。
宣府朱用辅秀才挽章寄其弟用吉::明代：倪岳::落日孤云隔塞垣，因君堪恨不堪言。寒斋瘦骨那禁病，远道悲歌更惨魂。无复姓名登虎榜，空馀涕泪满鸰原。萧萧宿草城西路，目断跑沙十里村。
茶灶::宋代：项安世::滟滪亦有堆，黄河岂无柱。借问覆舟人，何如吃茶处。
春兴七首 其七::元代：刘基::忆昔江南未起兵，吴山越水共知名。蘋萍日暖游鱼出，桃李风和乳燕鸣。紫陌尘埃嘶步景，画船歌管列倾城。于今征戍诛求尽，翻对莺花百感生。
吴又乐名父以先世橙斋公种菜图册见示敬和册中原韵 其四::清代：翁同和::秋夜题诗字半斜，故应敛手学畺芽。近臣踪迹孤儿泪，默数归期已及瓜。
和范景仁王景彝殿中杂题三十八首并次韵其二::宋代：梅尧臣::天子寻常幸直庐，裹头宫女捧雕舆。红泥已赐春醅酒，黄帕曾经御览书。林果鸟应衔去後，燕窠虫有落来余。禁中事事能传咏，播在人间不是虚。
送李检讨予养还山 其一::清代：毛奇龄::招弓下中山，葺屦朝上京。公车何崔嵬，所藉高世名。志气本超卓，文藻亦纵横。谁言紫阁翁，少小无宦情。至尊重良会，召见开延英。食以朱贝柈，沃以碧笋羹。给札令呈艺，轹落无弱营。因之授册府，入署承明庭。夏云方南驰，夜火将西倾。一旦上省养，孝感动圣明。衔轼谢京邑，衣锦投乡程。祖帐各掔袂，反若千里行。人生有初服，亦欲奠所贞。何为坐拘牵，閟志徒怦怦。
失题::近代：李冰若::崇垣已毁曲池湮，无复春波照玉人。百劫难期偿宿诺，三生何处问前因。愁中芳草参差长，别里浓春次第新。诉与流莺浑不解，落花飘恨满衣巾。
泥滑滑::清代：王润生::泥滑滑，行路难。前有网罗，后有弹丸，欲往从之摧羽翰。尔既无黄鹄翔云之俊翮，又无白鹤乘轩之仙骨。颉之颃之亦何苦，鹗荐秋风岂及汝。云霄虽高不如衡茅，雕笼虽华不如故巢。倦羽氋氃屡前却，行路之难亦已觉，况听一声泥滑滑。
哭舍弟明叔集杜四首 其二::明代：欧大任::今日知消息，欢娱将谓何。亲朋尽一哭，悽断不成歌。独坐亲雄剑，幽人泣薜萝。自伤迟暮眼，犹有泪成河。
葛端肃公挽章四首 其一::明代：于慎行::朱轮几日下明光，一夜台星遽掩芒。名德累朝耆旧尽，风流前辈典刑长。百年海岳收灵气，三省官僚纪奏章。莫讶台乌来去少，荒原终日咽长杨。
寄李全父子::明代：吴与弼::董帷奕叶托情深，又喜曾玄屡盍簪。珍重前模须仰止，一经端胜满籯金。
中秋江驿示韦益::唐代：无可::莫惜三更坐，难销万里情。同看一片月，俱在广州城。泪逐金波满，魂随夜鹊惊。支颐乡思断，无语到鸡鸣。
浣溪沙 初夏晚景::清代：李雯::纨扇轻裁蛱蝶罗，杏黄衫子晚晴多，捲帘双燕引新雏。衣润先教笼鹊尾，髻松常自约犀梳，蔷薇小浴纳凉初。
雁从何处来::宋代：徐积::雁从何处来，正望东南飞。毛閒认白露，肚下看残晖。浮云共烟水，日夜为所依。衡阳是故山，但恐故人稀。
寄虞伯生学士::明代：李昱::金殿承恩谒翠华，玉堂染翰草黄麻。夔龙礼乐于今盛，班马文章未独誇。旧买石田依破屋，新栽涧竹绕晴沙。曲江花树应无数，草似青门五色瓜。
王景略二首 其一::清代：牛焘::扪虱高谈意气雄，肯随跋扈过江东。可怜管仲身死后，霸业消亡不有躬。
咏儒释道三教总赠程洁庵：释教十三首 其三 消碍悟空::元代：李道纯::莫夸口鼓学谈禅，但只澄心绝万缘。学解见知俱放下，迷云消散月华圆。
题菊庄卷送鲍先生归安成::明代：陈枨::幽居屏纷艳，眷此时菊妍。风霜正高寒，粲粲黄金钱。搴芳称隐心，掇英制颓年。昔仕非不荣，今还操弥坚。傍舍送浊醪，日入同醉眠。白云南山来，此意俱悠然。远与玩物初，冥心希昔贤。愿此晚节生，白发任垂肩。
泰清寺::近代：沙曾达::寺建砂山号泰清，禅参弥勒佛争迎。鸡笼龟岭东西接，众水潆回远岸平。
题阙 其三十二::明代：王世贞::梁冀挟椒房，人主在股翼。一朝尸二公，举朝皆胁息。八使行按部，先埋都亭轭。带剑入尚书，跪领张陵叱。乐安与京兆，犹能僇其客。死者代相禅，生者不改直。宁如书生贵，横行于八极。
南泉岭::元代：陈镒::朝登南泉岭，午过南泉坂。始辞山木阴，已觉川原晚。篮舆颇轻安，风袂自萧散。行道虽逶迟，遇物足延玩。脩篁净娟娟，寒水清练练。因之怀故园，秋花露初泫。
去者日以疏::清代：柳是::蜚狐窥我旁，潜蚊制我室。苟或非龙彪，良图亦须失。台馆易嵯峨，珠玉会萧瑟。岂无激昂志，忧心乃愈疾。但当恣邀游，顾眄垂清逸。
上元夕同刘季德岑克名刘道子集苏叔大小雅斋是日叔大举长子弥月::明代：欧大任::去年灯宴苏端宅，又见西堂火树春。丹穴岁能飞鸑鷟，黄门家更送麒麟。筵开汤饼叨为客，笥贮诗书代有人。渐长儿童堪置膝，频来应笑白头新。
送别樵孙茂斋芷香三明府二首 其一::清代：金武祥::过从频番忽唱骊，搏沙吹散怅临岐。重逢定遂三生愿，小聚刚逾两月期。棠荫尚欣留旧治，梅花还共赋新诗。不才自愧千金帚，却荷逢人说项斯。
闻种谔米脂川大捷::宋代：王珪::神兵十万忽乘秋，西碛妖氛一夕收。匹马不嘶榆塞外，长城乍起玉关头。君王别绘凌烟阁，将帅今轻定远侯。莫道无人能报国，红旗行去取凉州。
閒行口号::明代：陶益::寻幽无伴郭边还，世故茫然一笑间。物议非由疏懒得，任从步屐到云山。
七十翁五言十首::宋代：方回::紫阳山下住，问字足儒生。鲜果枝头熟，新醅瓮面清。学师朱仲晦，诗友许宣平。焉得孟能静，沧浪共濯缨。
扬子江楼::唐代：孙逖::扬子何年邑，雄图作楚关。江连二妃渚，云近八公山。驿道青枫外，人烟绿屿间。晚来潮正满，数处落帆还。
渔家傲引::宋代：洪适::十月橘洲长鼓枻。潇湘一片尘缨洗。斩得钓竿斑染泪。中夜里。时闻鼓瑟湘妃至。白发垂纶孙又子。得钱沽酒长长醉。小艇短篷真活计。家云水。更无王役并田税。
杂咏 其五 咏萍::明代：薛蕙::参差如霰布，的铄似星出。鱼戏影初开，鸟散文犹密。幸因云雨会，且免风波失。无裨江海流，徒谢芳菲质。
次韵答伦穗石正郎::明代：庞尚鹏::少壮嗟行役，星霜不计年。乱云迷鸟道，斜郭带朝烟。潮长平沙没，村多远树连。悠悠岁将暮，明月满前川。
寄朱仲山::元代：黄溍::异县关心朔雁飞，酒灯棋雨计频违。寄书全觉嵇康懒，入梦多疑李白非。黄叶闭门方寂寂，碧云回首故依依。相逢赖有梅花约，试蹋东风走翠微。
潞河雪后寄梁许二舍人::明代：黎民表::雪后回看霁后山，金银楼殿似堪扳。算缗初隶司农省，执盖曾趋宿卫班。一水远从天汉下，孤鸿终待上林还。长安柳絮知裁咏，谁念飘零滞抱关。
端平乙未新元::宋代：王柏::台历更新德未新，读书未济腹中贫。屡因快意行来错，却向閒中认得真。性性不忘千圣旨，惺惺毋欠满腔仁。荣枯冷暖自消长，但见流行总是春。
晚坐有怀::明代：张宁::白鹤暮归来，瑶琴未成曲。梅花閒自开，佳人在空谷。
李花::唐代：李商隐::李径独来数，愁情相与悬。自明无月夜，强笑欲风天。减粉与园箨，分香沾渚莲。徐妃久已嫁，犹自玉为钿。
洪光寺::明代：潘光统::桂薪怜上国，瓢笠访东林。阅树知僧腊，拈花见佛心。素书犹未授，白发忽相侵。已悟无生理，微官任陆沉。
书南宁驿::元代：傅若金::岁晚驱驰忆帝京，北风回首重关情。中天日月回金阙，南极星辰绕玉衡。父老尚烦司马檄，蛮夷须用伏波兵。也知文德能柔远，传道新恩欲罢征。
迎春乐::宋代：晏殊::长安紫陌春归早。亸垂杨、染芳草。被啼莺语燕催清晓。正好梦、频惊觉。当此际、青楼临大道。幽会处、两情多少。莫惜明珠百琲，占取长年少。
关中杂诗 其五::清代：顾炎武::缅忆梁鸿隐，孤高阅岁华。门西吴会郭，桥下伯通家。异地情相似，前期道每赊。请从关尹住，不必向流沙。
是夕寒灯结花甚艳蕾蓓若丛珠更赋二律 其一::明代：胡应麟::一夜寒灯色，飞扬照客槎。乍看丛绮树，谁为撷瑶华。绣幕笼丹雾，纱窗晕紫霞。支机宁待卜，天意茁兰芽。
寄审知::宋代：赵蕃::枫赤芦花白，扁舟夜泊时。平生故人梦，细雨说相思。
渡江四首 其二::明代：欧大任::击汰出江干，扬舲一何疾。渺渺余独征，袛役在今日。浮云散高楼，中天见京室。斯须北以南，流盻双飞翮。
哭侍妾梁氏文姞 其九::明代：屈大均::好色平生累，情深可奈何。老知偕老少，愁为莫愁多。肉割劳方朔，丹成失鲍娥。仙人难旷达，哀乐损天和。
放生池上晚坐::明代：沈周::风来水面细细，月下城角徐徐。怪是放生池上，有人临晚罾鱼。
读杜少陵诮渊明责子诗因次其韵反其意以示儿曹::明代：林大春::少陵诮陶翁，谓其未闻道。不见鲍焦生，洛水空立槁。愤俗故所怀，捐躯恨不早。何况骨肉间，安得不萦抱。
寄鹤珊弟::清代：国梁::总角从君游，头颅各如此。十年中乖异，暂聚差可喜。浃旬互送迎，积怀不暇理。社燕与秋鸿，途遇空尔尔。上林君一枝，天涯我万里。意行无近远，我梦亦如是。时时把君臂，依依见文史。境过一欠伸，中宵披衣起。人言作郡乐，作郡真不美。列城掩孤聪，万夫丛一指。人善无足云，人过我先耻。人求我恐后，人取我所鄙。不解效脂韦，那能利爪嘴。簿书日纠缠，祸害相依倚。以此念家山，键户合扫轨。况有老兄弟，至乐谁得似。对状风雨中，鸡鸣殊不已。
榆林之千佛寺::当代：张力夫::孤山抱寺径通幽，为卜前程客叩头。端坐如来终不语，自看无定水南流。
楼上偶成::宋代：滕岑::高阁前依柳，幽窗下见池。废书凡累日，倚槛独多时。谷暖花开遍，山长鸟去迟。千穷坐一拙，元自不关诗。
谢池春慢·玉仙观道中逢谢媚卿::宋代：张先::缭墙重院，时闻有、啼莺到。绣被掩余寒，画幕明新晓。朱槛连空阔，飞絮无多少。径莎平，池水渺。日长风静，花影闲相照。尘香拂马，逢谢女、城南道。秀艳过施粉，多媚生轻笑。斗色鲜衣薄，碾玉双蝉小。欢难偶，春过了。琵琶流怨，都入相思调。
颂古一百二十一首::宋代：释宗杲::五逆闻雷，曾能颜回。一粒豆子，爆出冷灰。
荔支 其五::明代：梁以壮::游人未必知成熟，一见频思十八娘。鹿角解时方可媚，槿花开后始生香。团团圭璧深藏液，浅浅芙蓉艳借裳。怪得相如当日病，茂陵无尔渴偏长。
闻吴生景勤讣::明代：苏仲::老眼门墙尽日看，衣冠如子亦须难。那知天地昂藏样，若个蜉蝣早暮间。夜雨几年灯火债，西风遗迹纸窗残。彭殇自古从天定，说与涟洳白首乾。
咏蝉::明代：欧必元::寒蝉依素影，嘹喨响长林。落日归云净，疏钟野寺阴。佳人将素鬓，词客助清吟。浥露空阶下，弥坚贞素心。
望雨::宋代：杨万里::云兴惠山顶，雨放太湖脚。初愁望中远，忽在头上落。白羽障乌巾，衣袖已沾渥。归来看檐溜，如泻万仞岳。霆裂大瑶瓮，电萦湿银索。须臾水平阶，花坞失半角。定知秧畴满，想见田父乐。向来春夏交，旱气亦太虐。山川已遍走，云物竟索寞。双鬓愁得白，两膝拜将剥。早知有今雨，老怀枉作恶。
杂诗::唐代：乔备::暂借金锤秤，衔涕诉恩波。君情将妾怨，称取谓谁多？秋吹绫纨索，空闺生网罗。不期《流水引》，翻作《断肠歌》？
赠写照唐子良::宋代：谢翱::吴中众史今代画，不独画人兼画马。唐生家住金华云，对予独肯画古人。夕阳西下东流水，纷纷古人呼不起。东都留守吴中豪，王府勋僚旧俊髦。当时气薄阴山日，勾陈苍苍太白高。百年水竭海尘土，谁见凌烟拂蛛罔。霜髯磔磔开清新，彷佛犹带黄河冰。忽疑稍会怒色止，或可从傍窥谏纸。唐生见我泪如洗，颇忆古人今不死。俟我气定神始閒，命笔更起唐衣冠。
予病瘴，乐天寄通中散、碧腴垂云膏…因有酬答::唐代：元稹::紫河变炼红霞散，翠液煎研碧玉英。金籍真人天上合，盐车病骥轭前惊。愁肠欲转蛟龙吼，醉眼初开日月明。唯有思君治不得，膏销雪尽意还生。
夏日上方寺追念旧游寄平阳王守前御史::明代：李梦阳::伏天楼阁同游地，尊酒松林忆并携。骢马昨朝三极北，虎符俄剖万山西。人间散合留高迹，壁上风云护旧题。出守次公元入相，汾川应与颍川齐。
出郊看花至东山寺::明代：张廷臣::日暖风恬结驷游，青门路绕碧山幽。花明每借遥峰色，莺啭偏和玉涧流。下界郊原涵翠霭，上方楼阁抱丹丘。山间景物还依旧，惟有韶华不易留。
挽殷佥事献臣::元代：魏初::曾扈龙旗北斗傍，远持使节到扶桑。性情邃密希前宋，诗笔淋漓近晚唐。方倚细陈清泪疏，不期便入白云乡。伤心千里燕南道，落日鸦啼垄树苍。
眼儿媚::清代：周星誉::金门索米可怜侬。投笔困书佣。新丰市里，天津桥畔，闲煞英雄。休嗤老子龙钟甚，一语谢诸公。他年请看，韩王坛上，李相军中。
渔村杂诗十首再和前韵::宋代：薛嵎::晴空万里散余霞，一叶渔舟稳似家。学道未能全寡欲，水边隙地亦栽花。
和刘道原见寄::宋代：苏轼::敢向清时怨不容，直嗟吾道与君东。坐谈足使淮南惧，归去方知冀北空。独鹤不须惊夜旦，群乌未可辨雌雄。庐山自古不到处，得与幽人子细穷。
题刘大参::明代：史鉴::秋兰何青青，罗生湘水旁。芳馨随风发，菲菲久弥章。嗟哉好修士，采襭纫为纕。人多贵萧艾，谓斯为不芳。草木犹未得，珵美奚能当。若人写毫素，鉴之宜不忘。灵修苟见察，萎绝亦何伤。毋为玩形似，无实徒空长。浩歌离骚经，余襟涕浪浪。
玉楼春 京市舞女::宋代：吴文英::茸茸狸帽遮梅额。金蝉罗翦胡衫窄。乘肩争看小腰身，倦态强随闲鼓笛。问称家住城东陌。欲买千金应不惜。归来困顿殢春眠，犹梦婆娑斜趁拍。
口占寄高子::明代：屈大均::伯鸾无至友，相与只高恢。可念平生好，遥寻杵臼来。
拟饮酒效陶渊明十首 其二::明代：胡俨::人生匪不营，所营在衣食。田畴虽久芜，常业当自力。有男种桑麻，有女事蚕绩。耕织亦云劳，岁功幸已毕。开轩弄书琴，游泳得闲隙。区区百年内，所乐在昕夕。
古冈八景 其八 象山秋月::明代：李之世::孤亭敞薜萝，石上留芳碣。半岭有人家，秋来拜新月。
寄李颐老::宋代：赵汝腾::清苦推洪毅，人今合古求。道东吾所敬，学北子为优。夜气存无馁，晨餐缺不忧。时来同析理，相对一茶瓯。
和无在木蛇歌::宋代：释慧空::小小蛇儿大大身，曾吞众象空巴陵。归蟠故山骨欲槁，混入草木人要徵。瞎屡生，甚手脚，不善提持休捉摸。枯木形骸似等闲，触著伤人毒无药。寿昌师，怜老病，远远遣来相问讯。拟欲庵头伴老夫，预忧十月霜风劲。著把火，津送渠，依旧令教侍坐隅。重告之曰，蛇乎蛇乎，当如云门应机忽突出，莫学严阳到老安其庐。
山中与元九书因题书后::唐代：白居易::忆昔封书与君夜，金銮殿后欲明天。今夜封书在何处？庐山庵里晓灯前。笼鸟槛猿俱未死，人间相见是何年？
南窗::宋代：陆游::身轻婚嫁毕，耳静市朝疏。褫带脱乌帻，一窗宽有余。
游仙词（十七首）::明代：张泰::白雀主人乘白龙，老刘翻领太山封。天翁亦自让捷足，莫怪凡夫争长雄。
赠郭幼隗 其二::明代：陈恭尹::驽马出大宛，絷之在汉闼。长鸣眷西极，万里走空阔。物老德不称，筋衰力先夺。繁阴盛淫雨，修途泞不达。侧首见骅骝，尘中问饥渴。言恋父母国，已恐贰师拔。踟蹰立长坂，泪杂沟中沫。苜蓿未可希，生刍欲归秣。
鱼::宋代：欧阳修::秋水澄清见发毛，锦鳞行处水纹摇。岸边人影惊还去，时向绿荷深处跳。
难知::宋代：梅尧臣::自古难知不遇人，朝为蛇鼠暮龙鳞。魏齐客溺箦中死，亭长妻轻胯下贫。白石夜歌谁与进，黄金怀印自能伸。丈夫只患无才业，何恨区区逐路尘。
拟古诗三十首 其二十七 范彦龙::清代：弘历::昔者尹与邢，磬折服中心。何必定相妒，等是侍裯衾。北海蒙知初，南皮被恩深。遭逢都大同，光仪独可钦。梧桐岂散木，凤皇非凡禽。将托萋菶枝，必有雍喈音。余独何为者，滥竽集泮林。愿言企良觌，省闼隔沉沉。
如梦令·九九明词要正::元代：王哲::九九明词要正。修整亘初元性。须是返阳阴，决作清吟雅咏。贤圣。贤圣。容许陈如梦令。
龙游有怀准卿奉寄::明代：杨旦::空梁落月思何如，阔别无因问起居。春事阑珊残雨外，羁愁襞积五更初。江头倚棹帆将卸，竹里行厨酌久疏。握手笑谈应不远，聊凭驿使附双鱼。
次韵赵任卿至北苑二首::宋代：韩元吉::好雨惊连夜，疏种喜报晨。池心春涨绿，花面晓妆匀。野渡经年别，官茶几焙新。风光为传语，何事曲江滨。
寄苏拾遗（拾遗，许公之后，今犹居开元中旧第）::唐代：罗隐::早岁长杨赋，当年谏猎书。格高时辈伏，言数宦情疏。慷慨传丹桂，艰难保旧居。退朝观藁草，能望马相如。
武陵城楼送李少参之关中::明代：温纯::登楼愁望远，把袂又逢秋。共讶谪仙去，谁怜落叶稠。魂飞崡谷道，月满洞庭州。相见知何日，桃源好驻舟。
闲中自嘲::宋代：陆游::镜湖西畔有渔扉，窃比玄英似庶几。风月定交殊耐久，烟波得意可忘归。曾行万里求微禄，亦伴诸公践骇机。试问即今成底事？晨餐依旧北山藢。
点绛唇·杨柳腰枝::宋代：石孝友::杨柳腰枝，春来尚怯铢衣重。眼波偷送。笑把花枝弄。雨帐云屏，一枕高唐梦。春情动。殢人娇纵。困亸钗横凤。
钓鱼不得::唐代：李舜弦::尽日池边钓锦鳞，芰荷香里暗消魂。依稀纵有寻香饵，知是金钩不肯吞。
和罗洗马韵::明代：陈献章::五十东溟始愿违，安知不是慕甘肥。今朝怕上花衢马，犹恐黄尘染素衣。
南山有佳色 其五::明代：王应斗::把酒何当作寿卮，春林花落鸟衔时。蓬莱宫阙遥相对，抚景宁堪今昔悲。
渡扬子江::清代：寅保::望中浮玉势崔嵬，得对名山第七回。风伯多情解相送，峭帆一瞥剪江来。
送荆考功视学滇南 其一::明代：周光镐::十年华省叹淹留，一诏惊从万里游。拥节遥过荒徼地，传经犹是古梁州。天连越巂蛮烟晓，沼泛昆明汉水秋。莫问旧曹朋好在，山公谁复似风流。
投寄韦右::唐代：罗隐::赤壁徵文聘，中台拜郤诜。官资参令仆，曹署辖星辰。幞被从谁起，持纲自此新。举朝明典教，封纳诏书频。禁树曾摛藻，台乌旧避尘。便应酬倚注，何处话穷鳞。
怀彭万里给事::明代：孙蕡::最爱黄门彭给事，雅怀于我独相亲。承恩御果常分赐，应制清诗每动人。金雀芙蓉开晚霁，兰苕翡翠戏青春。荒凉泗水清宵月，别后遥知梦寐频。
寓京兆北堂将赴试院用旧韵呈诸同事四首 其一::明代：林光::不为斯文浪皱眉，鉴空毫发莫欺之。谁从混沌开端倪，颇学支离到此时。风雅未回中古制，仆臣羞对晚唐诗。诸君道眼相料理，何事还堪答所知。
寄杨文藻三首 其一::清代：牛焘::一别动经年，相思隔远天。秋怀闻雁后，春梦落花前。朗澈黄山月，清吟白马泉。何时重把麈，樽酒茂林边。
题团扇::清代：钱杜::碧天凉影乱啼鸦，水调玲珑唱落霞。梦入小红桥外路，四围风柳一湖花。
游天台山还里::清代：严克真::山灵笑我寸心违，未结茅蓬在翠微。双阙思寻丹药去，一肩挑得白云归。天台道出抛游屐，海国人还坐钓矶。回忆嫏嬛多福地，尘缘终觉世情非。
题陈淳虎邱图::清代：弘历::一峰海涌多奇石，往往清泉出石隙。龙宫雁塔据霞标，下瞰溪田万顷碧。我昨登临畅远襟，拈吟曾倚苍岩柏。道复此卷真传神，墨沈犹分翠微色。贉尾联吟传石川，无限深情寄今昔。讵料摩挲尺幅时，早非唱和当年客。
勾漕送建茶::宋代：张九成::我谪庾岭下，年年饷焦坑。味虽轻且嫩，越宿苦还生。分甘尝此品，敢望建溪烹。勾公道义重，不与炎凉并。持节漕七闽，风采照百城。冤苦尽昭雪，草木亦欣荣。得新未肯尝，包封寄柴荆。罪罟敢当此，自碾供百灵。捧杯啜其余，云腴彻顶清。爽气生几席，清飚起檐楹。顿觉凡骨蜕，疑在白玉京。整冠朝金阙，鸣佩谒东皇。须臾还旧观，坐见百虑平。
小野堂对菊::明代：郑善夫::小野堂前菊，相逢满意花。诸君抱冰雪，散地有烟霞。傍月神犹整，当歌影故斜。异时追此夕，萧瑟向瑶华。
次韵运使荣諲学士游净众寻梅::宋代：赵抃::飞盖城西探早梅，僧园栏榭燕游陪。微寒始报冬初信，清艳应留腊后开。子美英词誇雪色，赵昌精笔写香腮。此花自有天容意，迎得春阳次第来。
寿徐旦给舍乃尊太守::明代：王缜::壮岁黄堂老钓台，行藏事事见奇才。芝兰阶下参差长，桃李门前次第开。天纵风流高洛社，人从图画羡蓬莱。自惭未识平生面，一曲南飞正落梅。
和答禹峰大参见怀 其二::明代：龚鼎孳::卧龙勋业日南旁，万里关河首独骧。抱膝已知输管乐，论心终自许膺滂。功成天马来西极，战定珠崖奉朔方。安得从公参佐暇，婆娑衰客共飞觞。
忆江南 纽约城初夏晚眺::当代：金问泗::灯火满，千户万廛中。仙棹掠云疑过鸟，宝车连毂似行龙。初夏尚凉风。
暑夜泛舟::宋代：陆游::烈暑元知不可逃，天将清夜付吾曹。小舟行处浦风急，健鹘归时山月高。愚智极知均腐骨，利名何啻一秋毫。等闲分得吴松水。安用并州快翦刀！
赠郑进道::明代：朱朴::白发蒙茸已满颠，风流不惜杖头钱。浮生尽说黄金好，不与人间买少年。
泰清寺怀古三首 其一::近代：叶云峰::东吴古刹久闻名，我以施教到太清。国太当年铭国是，周郎毕竟输孔明。
渡黄河抵吕梁再寄徐参知即景舒怀共十绝句 其八::明代：胡应麟::芒砀龙飞大泽云，高台戏马送斜曛。胡床何处邀词客，清夜黄楼万柝闻。
依韵答贾黯监丞贺雪::宋代：范仲淹::今之刺史古诸侯，孰敢不分天子忧。自秋徂冬渴雨雪，旬奏空文惭转邮。得非郡国政未洽，刺史闭合当自忧。上赖天子仁且圣，神龙奔走不俟求。同云千里结雪意，一夕密下诚如羞。晓来赏心江海上，东望不见三神丘。浑祛疠气发和气，明年黍稷须盈畴。烟郊空阔猎者健，酒市暖热沽人稠。光精璨璨夺剑戟，清寒拂拂生衣裘。铃斋贺客有喜色，饮酣歌作击前筹。常愿帝力及南亩，尽使风俗如东邹。谁言吾子青春者，意在生民先发讴。
浣溪沙 其五 二叠前韵::近代：饶宗颐::难以深忧纳浅卮。无凭嫩约忆年时。倩谁为唱惜红衣。北郭杨低空解舞，西风蝉老说相思。数行征雁与云垂。
景祐释奠武成王六首 其一 迎神用《凝安》。::宋代：郊庙朝会歌辞::维师尚父，四履分封。灵神峻密，祀事寅恭。萧芗祗荐，飙驭排空。如几如式，福禄来崇。
题扇头::金朝：赵秉文::文书勾引黑甜乡，倦枕抛书午梦长。梦里棋声惊雨雹，觉来窗隙有斜阳。
答杨髯公::明代：释今无::砻得龙文不种瓜，耳根偏解听寒笳。文章青史传孤管，天地浮生任客槎。走马始知秦地月，逢人方羡武陵花。解空更欲同君语，却爱刘协学出家。
纪行诗 其七::元代：周伯琦::岚翠摩台斗，林霏隐日车。谷深幽境迥，路转列峰斜。锦石敧瑶草，苍丛缀白花。柴门成聚落，山崦尽人家。
兴福寺::宋代：真山民::为厌市喧杂，携诗来此吟。鸟声山路静，花影寺门深。楼阁庄严界，池塘清净心。松风亦好事，送客出前林。
宗老堂::宋代：何异::岿然独存灵光殿，再世袭封康乐公。此堂宗老正类此，尽在相传衣钵中。佳我一笑粲玉齿，愿公寿考仍欢喜。子如父，父如子，灯灯接续无穷已。
题福唐观二首::唐代：杜光庭::盘空蹑翠到山巅，竹殿云楼势逼天。古洞草深微有路，旧碑文灭不知年。八州物象通檐外，万里烟霞在目前。自是人间轻举地，何须蓬岛访真仙。曾随云水此山游，行尽层峰更上楼。九月登临须有意，七年岐路亦堪愁。树红树碧高低影，烟淡烟浓远近秋。暂熟炉香不须去，伫陪天仗入神州。
哲思轩::明代：陈恭尹::哲人邈矣复何思，道德文章总我师。夜寐夙兴勤所事，保身唯咏仲山诗。
徐用和御史墓山八韵 其五 笔架明星::明代：李东阳::笔架山形奇且牢，上与列宿如相遭。光华照地夜初白，苍翠插空秋正高。大年登楼手可摘，杜甫上天诗更豪。乡人翘首望山斗，我亦念之心孔劳。
详定试卷上命中官赍赐丁香花一枝并金筒簪之恭纪四绝 其一::明代：严嵩::丽色繁香簇绛霞，中官擎赐御园花。欲知簪处君恩重，看取金筒压帽斜。
坦庵为邓州训导胡直赋::明代：程敏政::随分安居结数楹，出门何处不堪行。知君已得羲经趣，眼见高门棘刺生。
寄葛源::宋代：张铸::银铜坑冶是新差，职任催纲胜一阶。更使下官供脚色，下官踪迹转沈埋。
重阳后五日同裕轩辛楣游城南万泉寺 其一::清代：翁方刚::活活蒸冬水，先迎冷客来。僧房扫黄叶，禅榻即苍苔。酝酿村阴意，商量野菊开。谁能未花日，闲步问丰台。
经筵词二十首 其七::明代：陆深::龙池凤掖蔼朝暾，板轿初回转角门。听唱官人来进入，讲章默默又重温。
寄破尘道士::清代：法若真::桃源风雪断，不得送鹅来。玉趾留丹灶，金绳换酒杯。山空雏鹤宿，潭隐老龙开。新种松千亩，商量去镜台。
秋夜::明代：张含::霜雁孤鸣际，秋宵独坐情。隙风微烛焰，寒雨翳钟声。六十无官职，诗书有弟兄。雕虫真末技，潦倒负平生。
醉后重赠晦叔::唐代：白居易::老伴知君少，欢情向我偏。无论疏与数，相见辄欣然。各以诗成癖，俱因酒得仙。笑回青眼语，醉并白头眠。岂是今投分，多疑宿结缘。人间更何事，携手送衰年。
南柯子::清代：俞士彪::髻挽桃儿小，裙拖带子长。阑干斜倚背残阳。风里花枝零乱，不成妆。假意调鹦鹉，閒情品凤凰。避郎端的又兜郎。便道有时嗔怪，也难忘。
用明师叔韵赠画工张子英::宋代：陈淳::虽凭缣素状仪容，的自毫心蕴妙锋。个个本来天所赋，随人变化有奇工。
夏日东村卧病 其六::明代：李攀龙::拂衣先达怪，高枕故人疑。世路衡门左，轩车负郭迟。少年誇解事，薄俗讳言诗。何处堪遥集，悠悠未有期。
寄内叔金上舍::明代：韩雍::牛眠冈上雨初收，著却儒衣泮水游。头上焰光高几尺，笔端文彩焕三秋。登科肯落王曾后，对策还轻贾谊流。来岁乡闱文字录，先烦归雁寄洪州。
鲁连村::明代：杨时芬::曾道咄于人，宁从湖海去。高名千古存，闾里今亦著。
古词三首::唐代：于鹄::素丝带金地，窗间掬飞尘。偷得凤凰钗，门前乞行人。新长青丝发，哑哑言语黠。随人敲铜镜，街头救明月。东家新长儿，与妾同时生。并长两心熟，到大相呼名。
挽刘枢密三首 其三::宋代：朱熹::久矣身无用，前恩叹莫偿。岂期今老大，复此重悲伤。泪向遗书尽，心随宿草荒。诸君那不死，恸绝鬓成霜。
禅人请赞::宋代：释师范::大不可忽，细不可欺。丘岳之崇，起於毫厘。善恶之积，发乎隐微。洞彻根源，迥绝机宜。可以拈一尘融十虚以无遗。
警滞::宋代：陈淳::宾主辨贵白，死生路宜分。当克即便克，当存即必存。直须要脱洒，如彼霁月轮。超然物累上，无复渣滓浑。不须事黏滞，如咬老树根。弥年齧不断，岂不妨吾仁。
与王德华别::明代：邵宝::初辞浑河津，轻舟疾如驾。相逢忽相问，兹会乃天假。去来各匆匆，聊此半日暇。对君新凉馀，王事深慰藉。东藩税方逋，北徼师未罢。悠哉远臣心，焦劳达晨夜。谓予汝何言，予有再拜谢。依依复依依，孤舟竟东下。
题东皋::宋代：释文珦::东皋纵遐目，生意良自多。鱼跃喜冰释，鸟语乘春和。芳兰馥余荄，名花眩乔柯。倦客独无依，奈此庶物何。
日出东南隅行::南北朝：王褒::晓星西北没。朝日东南隅。阳窗临玉女。莲帐照金铺。凤楼称独立。绝世良所无。镜悬四龙网。枕画七星图。银镂明光带。金地织成𥜧。调弦大垂手。歌曲凤将雏。采桑三市路。卖酒七条衢。道逢五马客。夹毂来相趋。将军多事势。夫婿好形模。高箱照云母。壮马饰当颅。单衣火浣布。利剑水精珠。自知心所爱。仕宦执金吾。飞甍凋翡翠。绣桷画屠苏。银烛附弹映鸡羽。黄金步摇动襜褕。兄弟五日时来归。高车竟道生光辉。名唱两行堂上起。鸳鸯十七阶前飞。少年任侠轻年月。珠丸出弹遂难追。
昭君怨 楼外::清代：王士禄::楼外夕阳牢落。倚损危栏一角。何处见天涯。碧山遮。那似合欢双枕。解使潇湘路近。回梦惜馀欢。觑屏山。
忆缥缈峰下二涧一首::明代：黄省曾::秀崿灵泉白绮浮，云中玉酒如瀛洲。山澄碧气与人汲，天借银河当户流。紫涧桃花饮麋鹿，春风瑶草煎琳球。王乔思汝解焦渴，闽海将乘兰梓舟。
南征词六首::明代：黄佐::凤野传清跸，龙旌逼绛霄。风雷随鼓角，日月耀金貂。跃马宜春苑，呼鹰织锦桥。何如穆天子，空赋《白云谣》。
送冯资深归西山 其一::金朝：段成己::人閒蛮触日干戈，暮四朝三都几何。此去莫忧瓶粟罄，西山雨足蕨薇多。
归田杂咏十二首 其三::明代：黎民表::一丘堪偃卧，暇日掩柴扉。山果垂藤熟，林莺接翅飞。春风难再得，世事况多违。但坐南窗下，休论昨日非。
岁朝杭寓独居书除夕思母之作五首 其五::清代：许传霈::倚遍阑干兴未阑，无端狼藉笑杯盘。荆妻依恋庭帷远，游子归来风雪寒。壮盛韶华空寂寞，迢遥家室话团栾。春晖从此年年好，何计偕承菽水欢。
秋夜二首::宋代：孔文仲::秋夜不可晨，悲歌聊自永。頫听一掀帘，星河光炯炯。霜浮万瓦寂，月满四山静。壮心随北内，吹入单于境。
圣柬将寓于卫行乞食于齐有可怜之色再次韵感::宋代：黄庭坚::风雨桃李华，佳人来何暮。安齐果未安，寓卫岂所寓。张侯室县磬，得酒美无度。常忧腐肠死，须我嫁阿骛。双鱼传尺素，何处迷春渚。啼鸟劝不归，晓鞍逐行旅。遥知登楼兴，信美非吾土。
陇头水::清代：徐璨::西去穷荒恨，东看故国愁。一心悬两地，双泪落风流。羽檄秋偏急，戎车夜不休。壮夫轻出塞，未到陇山头。
题东山杨子仙庙三首 其三::清代：丘逢甲::鳌头龙首总浮名，何事神仙也世情。蝴蝶满天蟾满地，莫将隐语赚书生。
次韵邵君 其二::宋代：方回::我能容物天容我，容足元消地几多。结莫逆交聊尔汝，闻无义语勿谁何。飘零踪迹因循惯，冷淡光阴苟且过。人世政如蚕食叶，百年谁办茧成窝。
幽怀十二首 其十一::宋代：冯山::山溪涨易涸，为无千里源。桐孙绕云枝，下有百尺根。物理不虚发，本厚末始繁。功名岂易力，旧德资深蟠。不知所从来，意气行轩轩。
古泮池杂咏 其四::清代：弘历::结石为池护水源，更闻池上有台存。书云卜岁云于是，觞滥依稀自道元。
丁亥(1)南山登高 其一::明代：岳正::又是登高第二回，功名心事已全灰。此时偿却山灵债，明日放歌归去来。
游苏门山不果柬蔡侍郎::明代：谢榛::胜事良辰多偶然，苏门萝月客心悬。忽惊枕上来风雨，疑是空山听百泉。
韩昭侯::宋代：徐钧::敝袴囊中犹惜予，高门旱后忽兴工。如何奢俭初终异，一相存亡事不同。
忆汉月::清代：吴绡::为底愁多欢少。几度梦回人杳。罗纬春暖又春寒，不觉东风过了。阑干闲倚遍，辜负满庭花草。日斜树影近帘前，燕子不归还早。
为华汝德题画二首 其二::明代：邵宝::山中云起不知山，坐听流泉尽日閒。短壑青松凉似水，却疑天上在人间。
六二初度日庭蕉放花欣然有会::清代：王易::宿鸟喧眉雾雨收，桐阴凉重怯当楼。人如弓月明残夜，天遣猩红点素秋。倦眼自输蜂蝶乐，不毛难语稻粱谋。垂云力尽追风老，那用张生发四愁。
送郑台处士归绛岩::唐代：方干::荣启先生挟琴去，厌寻灵胜忆岩栖。白猿垂树窗边月，红鲤惊钩竹外溪。惯采药苗供野馔，曾书蕉叶寄新题。古贤犹怆河梁别，未可匆匆便解携。
渔家傲::元代：梵琦::听说西方无量乐。四方上下天垂幕。不比娑婆田地恶。无垠堮。纯将一片琉璃作。能扫爱河波浪涸。尽翻苦树枝条落。智焰争容蚊蚋泊。神超卓。径登广大毗卢阁。
炼丹台::明代：释怀海::白石苍苔路不分，赪霞紫雾昼氤氲。炉中烟火浑无气，都入蓬莱一片云。
观江涨咏怀::明代：熊卓::拍江忽传春水涨，柴扉即傍浪花开。帆冲急雨篱前落，鸥逐奔涛树里来。已被风光时引眺，况多愁病独登台。欲行何处有舟楫，迟日蘋风生野哀。
金华杂咏六首 其五::元代：张仲深::客倚南楼上，西风月又初。紫箫閒度曲，茅屋夜温书。风物吾乡似，人情异县疏。既无升斗绊，只合赋归欤。
洞仙歌 石谷画《渔乐图》，书张子同《渔父词》五首于上，辄题二阕 其一::清代：樊增祥::三间草屋，傍桃花西塞，一叶扁舟荡云海。便绿蓑青笠，也胜朝衣，刚成就、范蠡严光一派。得鱼闲换酒，状似松鲈，莫被江城达官买。貌取鹭鸶容，月下收筒，凭歌舞、芦花世界。更著个、樵青与煎茶，扫淡墨轻烟，水边竹外。
松斋谢改居香港赋赠一律::近代：李洸::伏枥意何极，临江兴不舒。此情非所料，今日正相须。向往心弥切，郊游迹渐疏。从来忧国念，长啸付蘧庐。
留别程春海先生::清代：郑珍::我读先生古体诗，蟠虬咆熊生蛟螭。我读先生古文词，商敦夏卣周酋彝。其中涵纳非涔蹄，若涉大水无津涯。捣烂经子作醢臡，一串贯自轩与羲。下讫宋元靡参差，当厥兴酣落笔时。峭者拗者旷者驰，宏肆而奥者相随。譬铁勃卢铁蒺藜，戛摩擖攃争撑持。不袭旧垒残旄麾，中军特创为鱼丽。此道不振知何时，遂尔疲苶及今兹。学语小儿强喔咿，雕章绘句何卑卑。鸡林盲贾为所欺，传观过市群夥颐，厚颜亦自居不疑。间有大黠奋厥衰，鼎未及扛膑已危。其腹不果则力羸，其气不盛则声雌。固宜宛转呻念尸，非病夸毗即戚施。黄钟一振立起痿，伟哉夫子文章医。当今山斗非公谁，种我门墙籓以篱，拥肿卷曲难为枝。络之荆南驱使騑，野马复不受絷羁。锡我美字令我睎，以乡先哲尹公期。无双叔重公是推，道真北学南变夷，此岂脆质能攀追。敬再拜受请力之，头童牙豁或庶几。槐黄催人作丛罴，定王城下离舟维。春风冬雪惯因依，出送抚背莫涕挥。东流淙淙识所归，有质卖田趋洛师。
上令狐舍人::唐代：李廓::名利生愁地，贫居岁月移。买书添架上，断酒过花时。宿客嫌吟苦，乖童恨睡迟。近来唯俭静，持此答深知。
别周云厓远游十首 其七 终南山::明代：王渐逵::南山曾读退之诗，梦里依稀一见时。太白武功俱在望，欲乘黄鹄更相期。
汉武词::明代：胡奎::通天楼阁排云开，仙掌露寒金作台。八月一日王母降，七龙九凤相裴回。手持玉桃献天子，此桃结实三千岁。东方小儿窗间笑，此儿三偷入瑶岛。帝欲种核留人间，服之可使长朱颜。茂陵秋草今何在，回首云霞渺瀛海。
送大牛上人::明代：何巩道::客路萧萧一布袍，比闾行乞又劳劳。行原辛苦根非钝，道本慈悲论不高。珠子满身难换米，莲花有舌可含毫。死生大事君知否，努力应轮上阵刀。
信士画真请赞::宋代：释印肃::非迷非悟，谁强名模。无相三昧，不受涂糊。越色超声无个事，连声不断念苏卢。眉芒动处千光含，自肯除非大丈夫。持心应不失，谋事便忘真。谁识元明宝，虚劳几度春。因见普庵老，示我体皆纯。但依无著性，性幻在逡巡。
习仪后李临淮史计部兄弟邀陪王使君敬美集显灵道院::明代：黎民表::太清竟罢散鸣环，梧竹萧疏一径间。地主冰霜森武库，使君车骑自庐山。流云下拂罘罳影，仙气遥连虎豹关。一别玄都知几日，对君双鬓已成班。
古乐府白紵四时歌::宋代：黄庭坚::络纬惊秋鸣唧唧，美人停灯中夜织。回文中有白头吟，人生难得相知心。少年志愿不成就，故年主人且恩旧。及河之清八月来，斗酒聊为社公寿。
元夕赐观灯 其六::明代：金幼孜::中使传宣宴百官，佩声遥集五云端。酒颁绿蚁开金瓮，馔鲙苍鳞奉玉盘。宝帐春回频送暖，瑶台雪霁不生寒。侍臣沾醉蒙恩德，更敕都人近御看。
接客僧::现代：沈雁冰::雁荡应名是若山，山水奇秀人称赞。赞美石僧勤接客，客游雁荡乐忘返。
玉环琵琶::唐代：张祜::宫楼一曲琵琶声，满眼云山是去程。回顾段师非汝意，玉环休把恨分明。
寄主客张郎中::唐代：姚合::年长方慕道，金丹事参差。故园归未得，秋风思难持。蹇拙公府弃，朴静高人知。以我齐杖屦，昏旭讵相离。吟诗红叶寺，对酒黄菊篱。所赏未及毕，后游良有期。粲粲华省步，屑屑旅客姿。未同山中去，固当殊路岐。
忆秦娥 次梅木山夜坐韵::清代：陈世祥::和愁织。络丝整夕无休息。无休息。睡乡佳境，怎生甜黑。秋情如故人非昔。灯光闪闪尖风勒。尖风勒。照人憔悴，这般颜色。
送虞丞相孙运干诗三首 其三::宋代：王质::曲肱真事业，袖手大文章。想子归家急，如吾舍世忙。何时见丞相，几日上瞿唐。见问宜多说，不言君亦忘。
阎君谣::魏晋：佚名::阎君赋政，既明且昶。去苛去碎，动以礼让。
送李端明知河中府::宋代：梅尧臣::才业人终服，聪明帝所闻。来希段干木，去识大冯君。金络鸣津口，朱旗颭雁群。山河虞旧国，箫鼓汉横汾。古堞临秋月，高楼等白云。应同羊叔子，缓带隔嚣氛。
谩兴四首 其二::明代：黄衷::南山有芳茅，拔之必连茹。茹也欣所托，芳茅终不语。拔茅夫何为，无乃葺其宇。宇广茅叶短，竟不蔽风雨。茅兮任弃捐，茹亦委沟水。亭亭数尺松，青青雪霜里。
驻舆遣人寻访後山陈德方家::宋代：黄庭坚::江雨蒙蒙作小寒，雪飘五老发毛斑。城中咫尺云横栈，独立前山望後山。
木兰花慢·丁未中秋::宋代：刘克庄::水亭凝望久，期不至、拟还差。隔翠幌银屏，新眉初画，半面犹遮。须臾淡烟薄霭，被西风扫尽不留些。失了白衣苍狗，夺回雪兔金蟆。 乘云径到玉皇家。人世鼓三挝。试自判此生，更看几度，小住为佳。何须如钩似玦，便相将、只有半菱花。莫遣素娥知道，和他发也苍华。
竹醉日怀故山::宋代：朱槔::一室真容膝，何人客子猷。土浮迎竹醉，云净对山羞。无地青归幌，他年翠绕楼。且从邻寺去，烟雨看沙鸥。
送枯崖悟上人省觐三山::宋代：蒲寿宬::遍踏长松影，行吟入画屏。秋江一叶渡，落日数峰青。白发干新梦，黄花制晚龄。片云何日会，重约在林扃。
西江月::宋代：朱敦儒::琴上金星正照，砚中瞿鸟眼相青。闲来自觉有精神。心海风恬浪静。且喜面前花好，更听林外莺新。瓮头清辣洞庭春。醉里徐行路稳。
上帅漕闵雨十首::宋代：彭龟年::文移急征输，追逮及圭撮。安得语里胥，反手逐旱魃。
城南春会::宋代：蔡襄::阴云薄薄地无尘，清晓城南集画轮。睢苑即时裁雪霰，颍川连夜聚星辰。山眉帖汉晴光擬，莺舌寻风碎语真。芳草有情迷谢客，落花无处问秦人。樽前莫厌歌醒耳，世上偏饶泪满巾。嘉意未阑繁盛减，东皇底事惜残春。
题邑生陈溢钟山草堂::明代：高棅::钟山抱蓝田，水木含清气。爱尔静者居，草堂在山翠。帘栊映竹开，几席侵花置。野客载酒过，山僧抱琴至。陶然接欢赏，邈尔成幽契。月出天海空，云生石门闭。岱溪樵唱来，沙头松声细。佳趣足淹留，远心更迢递。维时属休明，岩穴无遗弃。终南登捷径，北山裂荷制。予亦问山灵，斯人果忘世。
喜伦右溪回十首 其六::明代：王渐逵::玉简金涵藉未除，旧时真兴定何如。青萝大隐春无恙，已遣山灵整鹿车。
怀鲁::唐代：程弥纶::曲阜国，尼丘山。周公邈难问，夫子犹启关。履风雩兮若见，游夏兴兮鲁颜。天孙天孙，何为今兮学且难，负星明而东游闲闲。
游仙诗五首 其二::明代：欧必元::崚嶒四百峰，周回五百里。中多阆风人，幽岩借栖止。左揖灵芝翁，右招子华子。葛令进丹砂，轩辕赴诏旨。仙驭时往来，烟霞生洞里。月明宴瑶京，音乐夜盈耳。沆瀣进瑶浆，不在甘与旨。笑彼攀龙人，腥膻徒为尔。
萤火::宋代：谢薖::日出知何许，宵行有底忙。自疑缘寸草，不敢近扶桑。琐碎岂堪数，神奇安得长。微风迹未扫，更待九秋霜。
暮咏::当代：程滨::归鸟连空没，暮云深处明。柳风携巧倩，飐飐泄幽情。
何嘉会寺丞遣嫁侍儿袭明有诗次韵 其一::宋代：孙觌::鲁阳之戈倚半空，谁能一却日再中。惊回十二巫山雨，永隔三千弱水风。廋语尚传黄绢妇，多情好在紫髯翁。谪仙尚有杯中月，独舞婆娑醉影同。
明河篇::宋代：谢翱::牵牛夜入明河道，泪滴相思作秋草。婺女城头玩月明，星君冢上无啼鸟。天寒露净沾衣巾，明河倏化为白云。云飞蜿蜿秋在水，石压槎头海烟起。
清平乐::金朝：元好问::溪头来去。坐卧沿溪树。管甚人间无著处。已被白云留住。生平不置肝肠。只今物我都忘。说与山中鱼鸟，相亲相近何妨。
张司法寓斋::宋代：唐士耻::玄录五千言，妙在不敢先。留侯独得之，帝师赤松仙。孰知百世下，乃有云孙焉。扁斋以为寓，客谷音跫然。
题张行之所藏梅竹图::明代：邓雅::一幅轻绡写梅竹，几多清致在毫端。岭南生意东风早，淇上繁阴六月寒。止渴拟求经雨实，钓鱼曾斩拂云竿。如今只恨无韦偃，添画青松取次看。
冲虚观::明代：屈大均::平生好峤岳，所至栖丹丘。太华虽言好，未若归罗浮。冲虚有云构，葛公所绸缪。喑虎守洞穴，碧鸡松际游。石乳滴人寒，花气随风留。仙璈奏池底，月明声可求。发晞笼葱林，手弄芙蓉鸥。日月还雰虹，元气郁不流。研精在玄奥，吾且以销忧。
与王老茶叙公园遇雨偕往芙蓉小酌寄兴二首 其二::近代：吴天鹏::廿年国祚繁华日，四海升平共庆时。举世推崇毛主席，全民遐迩乐滋滋。
题画::元代：萧国宝::半山苍霭销招提，托宿僧寮路欲迷。惟有晓钟遮不断，数声吹落小桥西。
赠郑谷口::明代：屈大均::书家称汉隶，最首石经碑。谷口今谁及，中郎是所师。惊鸾皆有势，折铁更多姿。瘦硬元真法，唐人已不知。
生查子::元代：刘基::蜘蛛网画檐，一日丝千转。红烬落寒釭，相思无由见。湖上采莲归，苦意知何限。引领望佳期，征旆天边远。
入山东境::清代：弘历::南巡经两月，北上入三齐。绿重云千顷，黄滋雨一犁。驰驱戒缇骑，瞻就任黔黎。树影连村暗，烟光羃野低。寒轻柳藏絮，露重草含荑。回望江乡渺，无须惜解携。
听李尊师弹琴::唐代：齐己::仙子弄瑶琴，仙山松月深。此声含太古，谁听到无心。洒石霜千片，喷崖泉万寻。何人传指法，携向海中岑。
场中劳瘁弗怡偶念守谷赠韵再叠六首 其五::明代：孙承恩::江乡冰月与云烟，代有翛然避世贤。短楫子能乘远兴，老夫居住淀湖前。卧吹长笛鱼龙起，坐掬寒泉水荇鲜。怪底连宵幽意动，梦骑黄鹤挟飞仙。
挽王知复书监::宋代：孙应时::五世衣冠盛，吾乡识故家。渥洼驹有种，和氏璧无瑕。了县真谈笑，还朝看咄嗟。天乎那可料，丹旐出京华。
送任师中通判黄州::宋代：苏辙::一别都门今五年，剧谈精壮故依然。厌居巴蜀千山底，决住荆河十顷田。老去功名无意取，身闲诗笔更能专。黄州无事聊须饮，世俗方今自足贤。
游辉腾锡勒草原::当代：陈仁德::阴山北去路途长，绿野漫漫接大荒。蒙女献茶歌婉转，胡儿纵马气飞扬。朔风入帐天将暮，篝火淩空夜未央。最是琴声催舞起，敖包一曲久低昂。
句::宋代：方岳::一钱太守今贪吏，五柳先生歙富民。
秋水轩行为吴僧六虚作::明代：陈子升::君不见吴门文启美，爱过僧居濯秋水。与画小幅皴细起，素楮淡墨如叠绮。吴僧自有秋水轩，我嗜此画僧乞言。君不见昔时卢鸿草堂能涤烦，手笔落落矶翻翻。
题信天巢集::宋代：高翥::信天巢小仅容身，中有图书障俗尘。不与世争闲意气，且随时养老精神。破铛安稳齐钟鼎，短褐参差比缙绅。渴饮三杯饥二饭，主人日用未为贫。
思远人::近代：詹安泰::婉暗流年迟暮感，羞向碧空掷。疏花未老，荃桡江上，还对小楼篴。曲栏徙倚愁千结，泪点茜窗槅。待问讯玉关，暗尘生袖，荒鸡动行色。
和僧长吉湖居五题其三·筠亭::宋代：范仲淹::为爱碧鲜亭，入夏叩叩至。台榭竞生烟，独有清凉意。高冈凤不来，幽人此沉醉。
五日何次德邀泛桃叶渡::明代：邝露::昆刀切玉不为利，傅粉儿郎天庙器。怜余落魄金陵城，孔融一去时辈轻。君家紫骝骄躞蹀，踏碎桃花上桃叶。五丝续命还续愁，昔人去国多离忧。离忧若此能不醉，醉上孙荆旧酒楼。
秋兴八首以贫弱愚贱私薄固苟八义分咏，与同社抱瓮、蘅史同作 其五::近代：许家惺::直道难行近式微，沽名几辈寸心违。绝无公德推人己，那有同情表是非。治剧医成全体瘠，藏娇豢得小妻肥。伤心一语真痴绝，利益均沾酿祸机。
鹧鸪天·一九五二冬至前异日京与寓曲集::近代：俞平伯::鸳水流风迹既陈。吴歈俦侣散如云。城东鹪寄三椽屋，无恙兵戈历岁春。兼北语，几南人。朋簪际合岂无因。玉量珠转浑闲事，记取闻歌醉耳新。
赠徐顺德::明代：屈大均::大令仁风扇海涛，凤城沐浴尽恩膏。汉京政事三河美，徐氏辞章六代高。卧阁莺声连小苑，讼庭草色接平皋。四明狂客风流在，肯为青莲解佩刀。
临终诗::清代：李鸿章::劳劳车马未离鞍，临事方知一死难。三百年来伤国步，八千里外吊民残。秋风宝剑孤臣泪，落日征旗大将坛。海外尘氛纷未已，诸君莫作等闲看。
首夏侍督学莆田林公药洲游眺::明代：欧大任::青阳布芳陌，朱明届炎陬。仙城久标胜，旧苑开灵洲。丰泽溢嘉荣，百卉纷以柔。菡萏耀金塘，紫薇间朱榴。清川带蒲藻，凫雁唼喋浮。游鱼乐渊深，鸣鸟依林幽。昔闻川上叹，今悟沧浪讴。君子务玄赏，于焉事遨游。温颜重延接，列坐亲绸缪。见眷良已勤，越分非所由。仰瞻九曜石，俯睇琅玕丘。懿彼凤与凰，翩翩不可留。何由附高翼，鉴辉翔九州。来仪亮有期，千秋赞皇猷。
苏子川席上观舞歌::明代：欧大任::燕京九月霜花落，蹇驴夜走城南陌。请谒难窥许史门，邀欢独造苏卿宅。苏卿薄禄有清酤，西台御史为上客。玉觞引满炙肥羊，自称无以娱宾乐。须臾红妆立帐前，激楚结风舞交错。扇开衫影乱明霞，帕掩钗光薄金爵。鬓云百转匝花钿，举袂飘裙忽欲仙。钏边露腕双双玉，毯上行尘步步莲。应节低鬟依促拍，逐行挥翟人繁弦。行云送曲那能住，曼睇横波谁不怜。金吾将军笑频顾，秘书先生目犹注。胡髯山人侠者流，耳热酣呼亦豪举。持觞将炙奈乐何，马跃鸡鸣不知曙。巴渝迭舞白纻歌，主人寿客金叵罗。西台痛饮仍大爵，苏卿膝席情更多。卿也起家曹濮下，严亲尚书号横野。秉钺云中节制遥，驱胡漠北威名大。绛侯世业有亚夫，穰苴兵法传司马。君不见东山饮酒赌墅人，苏卿尔岂沉酣者。
卧病::明代：陈恭尹::海门送人地，人去见波涛。东路离居久，西风病骨高。背墙施枕簟，当暑着绨袍。颇悟无生理，蝉声在远皋。
悼陈原习母谭孺人 其一::明代：林俊::夕景重苦短，风灯良易灭。入门慰强健，周岁非长别。讵知心内言，于此成永诀。西风递恶报，口泪俱残血。依依堂背花，柔情抱中绝。
卜算子 其六 出郭::清代：曹尔堪::绿遍汀蒲浅浪交，波摇新柳散晴郊。幽人携屐叩蓬茅。蛙骇早雷开蛰户，鹊占太岁启春巢。归来斜日过花梢。
梅::近代：秋瑾::本是瑶台第一枝，谪来尘世具芳姿。如何不遇林和靖？飘泊天涯更水涯。
东阳为释慧约谣::隋代：佚名::少达妙理娄居士。
偷声木兰花::清代：顾贞观::平分一片蕉阴绿。相对妾身原似玉。细雨归帆。临别啼珠忽满衫。断鸿双鲤曾无便。惊喜竹西廊下见。记否檀奴。衣袖当时水墨图。
都下逢孙伯远时有岭南之行赋此为赠::明代：李英::多才怜小阮，不但语惊人。偶作并州客，悲歌易水滨。双钩狂自舞，十日醉为真。别我罗浮去，梅花万树春。
和张子白来韵 其五::明代：成鹫::春水渐盈科，清溪近若何。美人阻迢递，旧路想经过。且喜青山近，都忘白发多。二禺读书处，迟尔答狂歌。
岁杪答梅君维扬::清代：朱中楣::久阅关乡未忍离，霏霏应值到家时。梅开芳信书凭早，梦绕江干月上迟。彭泽喜裁归去赋，芜城愁和寄来诗。新篘正熟思君赏，独坐深宵且课儿。
代饯行::宋代：卫宗武::下车入已诵廉平，三载松东著令名。敏则有功无滞事，惠而为政为疲氓。班班可纪郡曹美，去去先驰台掾声。腾实蜚英闻北阙，伫看紫诏趣亨程。
题月明林下图四首::清代：曹家达::神人姑射岁寒姿，占尽风光水一池。一捻閒愁收不住，和烟托在最高枝。
刘后溪和雁湖即事诗十绝见示次韵::宋代：洪咨夔::桔柏津头访昔游，夕阳衰草几番秋。人心谁向忙中觉，天理须从定处求。
暮热游荷池上五首::宋代：杨万里::空中斗起朵云头，旋旋开来旋旋收。初作蒙松松树子，忽成髣佛柳花球。
黄雀::宋代：曹勋::群聚群飞畏行止，饮啄惊鸣顾无已。多虞多事足机张，独宿蓬蒿信为美。
重叠金 美人晓妆::清代：钟蕴::雨声一夜黏花足。柔枝低压阑干曲。晓起薄罗裳。微微指甲凉。镜中憔悴后。妆点偏益瘦。瘦到不堪时。犹然去画眉。
敬酬张九龄当涂界留赠之作::唐代：裴耀卿::茂先寔王佐，仲举信时英。气睹冲天发，人将下榻迎。圭符肃有命，江国远徂征。九派期方越，千钧或所轻。高帆出风迥，孤屿入云平。遄迈嗟于役，离忧空自情。饰簪陪早岁，接壤厕专城。旷别心弥轸，宏规义转倾。徒然恨饥渴，况乃讽瑶琼。
庆元二年皇后册宝十三首::隋代：佚名::光佑晏宁，惠慈燕喜。寿仁病崇，家邦均祉。懿文交举，台册嗣美。维亿万年，爱敬惟似。
句::宋代：张景脩::别后遥知倚门母，老来偏忆出家儿。洗竹放教风自在，傍溪看得月分明。白快近来逢素鬓，赤穷今日得朱袍。何妨包裹如风药，且免淋漓似水鸡。修水引来双瀑布，长松留住半天风。来恨不逢池水满，屏风围住芰荷香。但令陶令长为主，莫遣灵芸错认伊。
九日爱宕山登高同秋樵袖海::清代：郑孝胥::秋怀闭户兀嵯峨，都付登临眼底过。蛮菊那知佳节重，霜林也傍醉颜酡。楼西地尽邻斜日，海上帆收展夕波。爱宕山头三客望，乡愁谁似舍人多？
题桓公受胙图寄史司丞::明代：沈鍊::中丞匡合作三军，佐国勤王海内闻。家筑方城怀拥护，手提雄剑灭妖氛。黄金结客麾如土，白马防川去若云。霸业会看图牒丽，人臣万里不忘君。
将寄豫章以诗先寄文渊秘校::宋代：彭汝砺::已传灵耗烦晨鹊，更作新诗寄塞鸿。千里薄寒沾暮雨，百壶清笑望秋风。仙人楼阁重湖外，帝子亭台翠霭中。谢傅未忘丘壑意，待携歌妓醉山东。
六六初度遣怀二首 其一::当代：陈振家::闭门一味恋闲居，伫看风云日卷舒。人事几时俱向善，俗情阅尽近乎虚。少当严世成羸马，老入书堆作蛀鱼。自福儿孙无挂系，但期爽健不期余。
登西大悲阁::宋代：韩琦::蔼蔼西蓝阁，烦襟一望开。山川归盛德，奸杰委尘埃。城迥云连堞，烽闲草蔽台。谁知太守意，不为纳凉来。
观弈::明代：纪坤::重瞳项羽剧酣战，一目湘东方突围。莫怪无言倚松坐，先生老矣不知几。
秋怀十二首 其三::明代：陆深::碧草幽花满故园，南山卧对久忘言。年来行李书千卷，老去生涯水一村。已辨弓蛇还石虎，毋烦怨鹤与惊猿。秋光更比春光好，蜂蝶纷纷不到门。
出越城遊::宋代：陆游::出郊聊旷目，小艇受樵风。烟柳浅深绿，水花颠倒红。秋光无远近，晚興信西东。欲访幽人宿，高旛古木中。
句::宋代：张耒::惜日陶公宅，今为释子居。
梅花为赵芸孙 其二::清代：曹家达::问讯神仙尉，幽栖静掩关。晓钟还近寺，春梦不离山。高木荒鸦噪，寒窗粉蝶閒。东风拦不住，一夜到人间。
句::宋代：江施::深随石窦千寻去，远自云峰十里来。
祈泽寺 其一::宋代：季季::虚窗云暗青灯小，松桧无风春悄悄。子规枝上叫梦回，清磬一声山月晓。
不其山::清代：顾炎武::荒山书院有人耕，不记山名与县名。为问黄巾满天下，可能容得郑康成。
惜分飞::清代：陆求可::溱洧遗风多芍药。好订兰亭春约。曲水流觞酌。因修禊事看鱼跃。匝树花芳莺语乐。斗草东风池阁。可有金人落。水心长剑凌波托。
和家弟诚之诗社燕之作 其三::金朝：段克己::人皆笑我我忘机，我爱青山直得归。肯学班超谋肉食，更怜京兆泣牛衣。心非理义乌能悦，道胜纷华是故肥。独坐钩帘心语口，回头四十五年非。
登龟峰群峰亭::宋代：赵抃::桃花台下系轻舠，直上峥嵘不惮劳。历示群峰三十二，一峰还压一峰高。
题濯缨亭::宋代：赵抃::静处高斋昼杜门，溪亭来往间开樽。钓台逸老心非傲，浮石仙人迹尚存。对岸烟林双佛寺，隔滩风笛一渔村。濯缨岂独酬吾志，清有沧浪示子孙。
闻伦穗石归诗以迓之::明代：王渐逵::苦忆春曹伦穗石，三秋不见愁年华。才誇海内怜閒扃，诗满江南识大家。归来且食端午粽，别移惊见新园花。更闻云谷荔枝熟，好栖越秀餐丹霞。
送宗泰住成都正法院四首::宋代：郭印::几情但以俗眼观，妄义阿师取舍间。岂知片云不挂天，一来一去心长閒。
寄宝臣寺丞::宋代：陈洎::万里扶灵宅寿阡，谢公纯孝是家传。庐开四尺成寒士，榱列三围陋昔贤。先域定生连理树，门人多废蓼莪篇。我心罔极君应念，露白霜清泣昊天。
耕乐图为璜溪杨正茂::明代：董纪::树荫柴门犬不惊，小窗机杼隔林鸣。桔槔未湿逢春雨，袯襫初乾憩晚晴。三泖鲜鱼如菜食，九峰新酒对花倾。自缘无事千州府，莫笑庞公懒入城。
题八君子图后::宋代：真德秀::刘子出西江，访我江之东。何人与偕来，衔袖八钜公。韩欧开济姿，如晴月生空。潞公山岳重，文正霜桧同。玉立者坡仙，天游匪涪翁。一朝参我前，毛发生清风。凄其赵韩王，小异凌烟中。半山执拗面，亦得传无穷。
又和南塘十首 其三 蚋::宋代：刘克庄::倏来如诇伺，奇中费堤防。最善逃形影，恶知辨臭香。□□□不见，乌获臂空攘。□诧藏幽密，其如盖愈彰。
喜雨::明代：于慎行::春来全未雨，一夜雨成霖。触石何时聚，崇朝已自阴。锦林花气重，金阙漏声深。润泽占天造，殷忧慰圣心。
铭座六言二首::宋代：刘克庄::象防迹露埋齿，麝以香闻割脐。群儿争放纸鹞，老子宁为木鸡。
吊邓丽君墓三首 其三::当代：李梦唐::洗尽风尘曲更新，偏安旧事等浮云。我来一默焚香祷，不吊英雄只吊君。
题所画梅竹幽兰水仙赠鹤皋 其一::元代：赵孟頫::千树瑶芳压水湄，西湖风月鬓成丝。江南春色今何似，赖有高人把一枝。
七夕 其三::元代：耶律铸::雨洗秋容秋气清，翠帘高捲莫楼晴。似含羞色谁家女，旋索金针拜月明。
郭林宗墓::清代：保禄::孤坟三尺草离离，异代风流是我师。欲荐溪毛嗟日落，晚霞红上蔡邕碑。
遐方怨::清代：蒋敦复::鸾镜阁，凤屏帏。几日东风，绿杨轻花三月飞。尽情啼鸟送春归。去年人去也，雪霏霏。
赠陈逸民::明代：王恭::万事忘机一布裘，似君宜向古人求。秋风几度惊双鬓，夜梦无应到五侯。多暇兴来犹散帙，老年身倦少登楼。蔡家尚有文姬在，对酒当歌且莫愁。
东游泛海会戴山人于南步村居::明代：庞尚鹏::细草平沙白鹭前，骊珠长照水中天。何人曾解悬陈榻，此日初移访戴船。万壑寒云山似画，五湖明月夜如年。不知范蠡今何在，欲向沧波问计然。
天门 其二::明代：屈大均::青山双挟大江飞，飞到松寥失翠微。北望天门南九子，长风不解送将归。
登岘山亭至甘泉寺二首 其一::清代：汤右曾::篮舆呕轧傍城隈，积雾霾阴黯不开。一磴自穿云气入，万峰争送雨声来。山川浩荡今如此，裘带风流安在哉！千载牛山共挥涕，古苔秋井易心哀。
偈颂二十三首::宋代：释云岫::海水缩，天风寒。一阳破坤，六阴生乾。君子之道日长，小人之道日消。
法驾导引 其四::清代：陈维崧::梅庐闭，梅庐闭，长日不曾闲。绛帔黄絁晨控鹤，绿章赤篆夜扶鸾。来往总仙官。
摸鱼子 其二::清代：沈皞日::记泷江、吟簪卧阁，何曾莺燕游冶。瘴生黎璧滩声重，每见泪来盈把。为五马。问十九年前、谁是相怜者。霜朝月夜。有锦鲤双双，寄将愁字，清怨旧罗帕。人生苦，青鬓顿成衰谢。渐愁未了婚嫁。榕阴蕉冷春寒候，一段离情难写。烽火下。宁不念、扁舟梦里归来也。枌榆里社。是几许风流，一番憔悴，馀恨在图画。
览古四十二首 其八::元代：杨维桢::恭俭汉天子，取士忌少年。未应绛灌徒，廷中肯访贤。徒为宣室召，复有长沙迁。不见冯都尉，庞眉竟谁怜。
大隋盖龟::宋代：释慧方::千古清声老大随，机锋壁立杳难窥。未能直下超凡圣，只道将鞋盖却龟。
春草堂诗集诗句 其三::元代：陆仁::春日迟迟，葛生蒙楚。母曰嗟予季行役，适彼乐土。谁其知之，爰得我所。有纪有堂，筑室百堵。自堂徂基，于河之浒。相其流泉，泉源在左。于我居处，西南其户。
红楼梦十二曲 其十三 好事终::清代：曹雪芹::画梁春尽落香尘。擅风情，秉月貌，便是败家的根本。箕裘颓堕皆从敬，家事消亡首罪宁。宿孽总因情！
刘王冢::明代：张诩::锢泉欲奚为，铸金亦徒尔。人生陌上云，伯业东流水。
流年::宋代：陆游::冉冉流年迫耄期，心情渐减旧儿嬉。唾壼尘尾已从省，茶灶笔床犹自随。昨日客招东浦钓，今朝僧约北轩棋。敢将轻健夸邻里，一笑元知要及时。
天街晓望::唐代：胡宿::长乐才闻一叩钟，百官初谒未央宫。金波穆穆沙堤月，玉树琤琤上苑风。香重椒兰横结雾，气寒龙虎远浮空。嗟余索米无人问，行避霜台御史骢。
咏史十二首 其三 三国::清代：陈肇兴::群雄芟尽鼎终分，百战河山感慨存。济世有材怜管、乐，生儿无命笑曹、孙。征诛远扫官家局，揖让初开篡窃门。刘禅长年丕、亮促，此中天意总难论。
送丁右武入都::明代：胡应麟::摇落西风大海涯，美人愁色共蒹葭。冰壶夜照闽天月，玉佩晴飞碣石霞。驷马于公新上计，双龙雷焕旧名家。他时卤簿江州驻，倘记柴桑问菊花。
崇仁县君魏氏挽词 其一::宋代：邹浩::出自高明盛，归从望族贤。崇仁膺帝命，积善信家传。翌翌才三世，冥冥忽九泉。空馀可铭事，追继采蘩篇。
又二首::宋代：刘克庄::诸子皆蠡管，惟聃说大方。其隅四无有，于道两相忘。未易五车尽，难将寸矩量。楚辞迷极际，柳对昧中旁。鸟止丘何小，蜗争角许忙。更须参孟叟，归宿要知乡。
太液池泛舟 其一::清代：弘历::朝晴夜雨果然宜，淡沲紫霞泛液池。底识甘膏南亩渥，堤杨犹带露珠垂。
浙省菜麦有收诗以志慰::清代：弘历::两浙昨逢荒，欣知菜麦穰。小资助苍赤，未接济青黄。市价应差减，民情庶免惶。西成尚遥在，越望即宁康。
兰亭恭咏皇祖模帖御笔::清代：弘历::真赝操戈互诋攻，圣多能以不同同。右军设使瞻仙藻，定早倾心拜下风。
家有含笑花开因成三首::宋代：李吕::正色巧遮藏，天香清可带。若为忍一噱，耻效{左女右睘}薄态。奴红春事退，绝意矜粉黛。质素本任真，藻棁鄙居蔡。
山中漫题 其一::元代：蓝仁::平生江海兴，闭户老岩阿。晚景寒山净，秋声落叶多。诗成樵客和，酒熟羽人过。丛菊萧疏甚，其如蔓草何。
一字百题示商君祥 其六十一 富::金朝：李俊民::狼籍胡椒斛，破散堆钱屋。不见贪者愚，求荣是求辱。
田家有感::宋代：项安世::秋田犁罢老农閒，岁暮无营只闭关。愧我西来复东去，新年赢得鬓毛斑。
赠人::宋代：苏轼::别后休论信息疏，仙凡自古亦殊途。蓬山路远人难到，霜柏威高道转孤。旧赏未应亡楚国，新诗闻已满皇都。谁怜泽畔行吟者，目断长安貌欲枯。
临化示偈::唐代：无了::八十年来辨东西，如今不要白头公。非长非短非大小，还与诸人性相同。无来无去兼无住，了却本来自性空。
咏李::明代：李东阳::名果出吾家，移栽自海涯。要看花胜雪，先放雨催花。
春日过古塘::清代：王季珠::小桥西畔柳丝丝，荡漾渔舠桨一枝。蚕户动忙封女庙，鱼苗齐放足公池。妪怜同病谈家妇，儿愧无仪避塾师。应有采风来里闬，一谣一谚谱新诗。
故都春游杂咏八首 其六::当代：叶嘉莹::玉泉山水旧知名，的的波光照眼明。不是青龙桥畔过，谁知泉水在山清。
水涨乘小舟::宋代：楼钥::一番冻雨洗郊丘，冷逼征衫四月秋。只喜青山泻悬瀑，不知黄潦涨平畴。登途已厌频舆轿，得意何妨且榜舟。处顺安贫聊自适，未应坎止愧乘流。
雨中答慰林茂才::明代：卢龙云::海上多梅雨，途中滞客衣。雾当松径合，寒共佛灯微。骨肉经时别，山川几梦归。登楼闻作赋，怜尔谬相依。
苏武慢·返照回光::元代：冯尊师::返照回光，终焉活计，何处可为依托。凋零郑圃，竹坞松溪，林下胜游行乐。霞友云朋，水色山光，幽隐烟萝岩壑。更堂堂、气概摩天，一点浩然廖廓。堪爱处、蝶戏花梢，苔生石径，风细日高帘幕。清虚器量，咀嚼乾坤，高迈市朝欢约。疏葛宽裁，瘦玉横拖，笑傲东篱吟酌。把真情欲写，柰何尘世，故人萧索。
远归别墅（一作秋晚归故居）::唐代：李昌符::马省曾行处，连嘶渡晚河。忽惊乡树出，渐识路人多。细径穿禾黍，颓垣压薜萝。乍归犹似客，邻叟亦相过。
夜泊金陵::唐代：卢纶::圆月出高城，苍苍照水营。江中正吹笛，楼上又无更。洛下仍传箭，关西欲进兵。谁知五湖外，诸将但争名。
国士桥::清代：李重华::南登国士桥，乃得豫子碑。豫子报智瑶，因难始见奇。身死匪立名，志各有所为。愧彼怀贰心，万苦安足辞。佳哉赵襄子，意实终始之。剑击号者三，壮士俱扬眉。精诚感冥默，衣血为淋漓。忠臣值贤主，名义两不亏。吾嗤马子长，刺客相等夷。斯人今则亡，事与皦日垂。酹酒欲凭吊，乘传方飙驰。桥边呜咽水，千载流酸悲。
菩萨蛮 除夕::清代：陈祖绶::朔风催送残年去。万家爆竹生江雾。唤醒好春来。破寒梅早开。巢居香雪里。相忆人千里。团坐糁盆红。痴儿话诲东。
洞仙歌 为张圣雌明经铭匏瓜砚。时君将北归，复媵一解::清代：朱祖谋::琳腴新摘，剩温岩云片，钓带双文似牵蔓。想松煤销夜，研写羁愁，摩挲处、凝得玉鸲泪眼。呼童花外洗，小叶幡幡，凉翠漂香墨池满。相伴压归装，象管鸾笺，心心待、秋波一脔。便料理、疏狂炙红丝，定销与天孙，画眉新怨。
梅花喜神谱·小蕊一十六枝::宋代：宋伯仁::东陵人已仙，黯淡斜阳暮。可惭名利心，孜孜问葵戍。
可泉图::明代：陆深::我识可泉三十年，今朝为赋可泉篇。秦川蜀川浑漫尔，相忆相逢俱偶然。君家去天才尺咫，云树苍苍万山里。羲昊曾留画卦文，陆郎未试煎茶水。当年妙小富文章，春日承恩上玉堂。客过每劳占剑气，人传从此破天荒。一朝汨没青山下，印月行风倍潇洒。遥从西郡梦三刀，又向南台骑五马。皖城东下是苏州，银色流璃万顷秋。匡庐天外飞犹落，杨子江心泥不流。济南突地七十二，钱塘江头水西寺。还将词翰旧风流，总属参知新政事。一夜秋期梦故乡，某山某水暂徜徉。如流车马来阿曲，似水门庭复晋阳。晋阳相看吾已老，开图宛听泉声好。白练横拖万里长，银河倒挽三山小。溶溶漾漾更逶迤，东流终向凤凰池。聊从汉使乘秋日，正是商岩大旱时。满地苍生望霖雨，天瓢一滴何如此。由来邹孟达逢原，安用蒙庄齐物理。谁云嶓冢不胜舟，谁谓昆崙最上头。请看逝者无昏旦，化作江河入海流。
宿邓桥::宋代：彭汝砺::一舍山头路，数家溪上村。泥涂淹白昼，风月宿黄昏。松径笙簧杂，蛙池鼓吹喧。寂寥无酒兴，迢递有归魂。
九张机::宋代：佚名::六张机。雕花铺锦半离披。兰房别有留春计。炉添小篆，日长一线，相对绣工迟。
挽霍渭崖五首 其四::明代：王渐逵::月旦凭谁更品评，古今人物自成名。遥知嘉靖明伦疏，留与千年映汗青。
夏日奉皇太后幸静明园::清代：弘历::雨后园林景物閒，六龙时幸奉慈颜。花迎步辇饶生意，峰入窗棂濯宿鬟。隔院疏钟偏得得，会心好鸟亦关关。亲承色笑忘烦暑，多少欢欣柳外还。
艳曲八首 其一::明代：何景明::御沟连上苑，大道接平沙。紫陌三千骑，青楼十万家。城中杨柳树，风起暮飞花。
效阮公诗十五首 其十::南北朝：江淹::少年学击剑，从师至幽州。燕赵兵马地，唯见古时丘。登城望山水，平原独悠悠。寒暑有往来，功名安可留。
读诗::宋代：杨万里::船中活计只诗编，读了唐诗读半山。不是老夫朝不食，半山绝句当朝餐。
以劝分出伏龙因谒武侯庙::宋代：李曾伯::庐存龙去迹成非，草木空山圣得知。成败论人陈寿史，功名余恨少陵诗。初心何只三分汉，伟略徒夸十倍丕。半夜松声卷风雨，犹如抱膝啸吟诗。
舟泊江门周明府宴于嘉会楼::明代：区大相::昔贤开教地，遗构倚江潭。文雅嘉兹会，儒风盛往谈。衣冠倾海内，山斗在天南。今日弦歌宰，芳筵更合簪。
再用韵呈薛士昭提举::宋代：蔡戡::天公作戏为谁生，不数芳兰九畹盈。美景良辰无限好，奇花妙句有馀清。一枝潇洒闺中秀，百卉纷华粪上英。闻道河东有三凤，诗名还是属难兄。
丘家庄早发::金朝：周昂::渡马危桥立，村鸡暗树号。星稀白水阔，雾重黑山高。外物谁能必，人生会有劳。鹍鹏终变化，早晚借风涛。
留范景山::宋代：陈著::满天风雨作新正，下访劳君一日程。长揖不交随俗礼，苦言惟有隔年情。镫生晕处醒相对，犬吠声中心自惊。人事难齐时事险，聚头时节且迟行。
舍饭寺::清代：郑孝胥::燕市秋衣已化缁，高楼何处问归期。西风斜日无人院，乞与粗宫作住持。
游圭峰二十首 其十四 借宿禅堂::明代：李之世::借榻禅居净，冷然听梵音。灯明方丈室，香袭旃檀林。共觅无生路，因知不染心。月华偏法界，清夜对沈沈。
迓王书史六邑劝课回四绝 其一::宋代：杨公远::雕鞍骏马骤如飞，正是春风柳絮时。夹道居民争看处，青红小队曳旌旗。
东郭襟咏十首 其四 莎滩::明代：王汝玉::莎滩溪水汜，滩上烟莎绿。日夕少人过，閒鸥自来宿。
拟剥啄行寄赵少师::宋代：欧阳修::剥剥复啄啄，柴门惊鸟雀。故人千里驾，信士百金诺。闾巷欢呼共嗟愕。顾我非惟慰寂寥，於时自可警偷薄。事国十年忧患同，酣歌几日暂相从。酒醒初不戒徒驭，归思瞥起如飞鸿。车马◇然人已去，荷锄却向野田中。
山行::清代：林朝崧::万树松杉倚碧山，更无人处鸟间关。不知身与诸天近，俯视邱陵总等閒。
儒生::宋代：刘攽::为儒自分多迂阔，已老那能更改张。青史异时传信事，不为民贼坐投荒。
鹧鸪天 其二 春感集杜::近代：张伯驹::想见怀归尚百忧，竟非吾土倦登楼。尊当霞绮轻初散，肠断春江欲尽头。今日异，几时休，人间不解重驿骝。莫思身外无穷事，远害朝看麋鹿游。
高斋韩东尉用前韵见寄次韵谢::宋代：杨公远::世间名利我无缘，饱看黄花又一年。鬓有几识根带雪，心无一事可欺天。筑居易办观梅阁，取醉难谋种秫田。欲谒昌黎论此意，那知先已寄新篇。
金山寺::明代：董谷::孤绝江心寺，烟波接渺茫。浪花浮石磴，帆影落僧床。金碧辉天界，歌钟起下方。月明潮落后，倚槛听鸣榔。
谒金门::近代：邓桐芬::归不得，梦里乡园春色。巷陌溪桥非复昔，故居何处觅。惆怅年时寒食，小艇来去如织。柳下离亭江上笛，悠然怀往迹。
送人还乡::明代：李昌祺::淮水寒潮起暮云，纷纷离思不堪论。都门不闭还乡梦，昨夜分明到故园。
鸡鸣曲::清代：钱奕::银湾迢递明星烂，寒夜鸡鸣夜方半。闺人宵起发哀叹，辗转虚楹旦复旦。玉漏声寒闻捣衣，霜清露白孤鸿飞。
同姜廷善邹继甫王少潜胡祁礼游西山宿碧云香山二寺别后追作三十三韵::明代：胡直::化岭连西极，香山翊上京。三关增险阨，九塞倚峥嵘。脉度昆崙迩，襟开辽海横。飞神先鸟去，挈侣溯泉行。花密红中骑，萝深绿外軿。妙高凌帝释，巨丽眇仙瀛。八水开功德，三车迈路程。龙宫日月迥，鹫苑殿堂闳。亭俯多罗树，垣围善见城。砗磲分陛级，璎珞挂檐楹。睥睨黄金屑，罘罳赤玉瑛。法轮回象宝，梵铎震鲸声。鹿子游相亚，狮王吼欲轰。谷虚松韵远，园敞竹林莹。先帝留黄幄，今皇驻綵旌。龙神争护跸，天女下弹筝。蓄德兼三昩，观风览八纮。讵异游姑射，应同问广成。慈云浮濊润，慧日镇常明。自匪天游豫，那觇世太平。赓歌前达迹，清赏此时情。均有林中好，曾无身外撄。觉花悦净性，忍草惬幽贞。古刹登鸡足，高僧得马鸣。胜招青雀鸟，法度白猿精。盛夏炎无暑，中霄月正晴。漱流不记处，选洞更忘名。静窟同忉利，寒崖过国清。眼空南膳部，身倚西长庚。吾道原无外，空门藉有醒。天机自丧我，真寂本无生。回首尘寰客，何心火宅争。相携归省闼，还为语朝英。
静夜思::明代：唐文凤::举头见明月，万古月不老。月圆人亦圆，人月应同好。
金缕衣 寄怀璧妹::近代：林庚白::念玉人微叹。悄关情、年时出处，倘如侬愿。撒赖佯羞终不改，难掩心头缱绻。春去矣、平安信断。知是含嗔还作态，这相思、拚共春泥烂。爱与恨，埋无算。最怜彼此猜疑惯。记曼声、过来些坐，炉边低唤。若道今生缘法浅，怎遣那回相见。更入抱、温馨历乱。誓约万千魔万丈，镇堪嗟、万事为君散。况鬓雪，愁边攒。
水月清华亭::明代：袁华::昼锦堂中结小亭，方池如鉴照檐楹。山河影落鲛宫迥，蘋藻光涵兔魄明。神女凌波遗玉佩，素娥飞辔下瑶笙。一尘隔断人间世，独倚高明爽气清。
鹧鸪天 谒太一宫赠王季祥::元代：王恽::来谒齐宫又五年。道人邀我坐前轩。只惊前度刘郎老，不见庭松偃盖圆。人与境，两翛然。呼童茶罢炷炉烟。壁间一轴烟萝子，依约风流堕眼前。
次方士表大尹韵::明代：黄佐::深深松竹护池台，春日柴门为子开。携鹤草堂惭大隐，僇狐沙县羡高材。香山九老追前会，南极诸星接上台。僻地更烦双舄到，小舟长送百壶来。
送关都官致仕::宋代：陈襄::鸿鸟于飞，归戾于泽。君子于田，亦适维则。旅力不愆，曷云其极。
春日山行二首::宋代：洪咨夔::雨点眼光牛背上，一窝春色落花边。世缘不到山深处，只恐深山起世缘。
次陈湖韵::元代：何景福::险扼三吴地，深涵一片天。龙归珠宝露，鼍跃浪花圆。谁击中流楫，思乘下濑船。东风鼓鼙急，四顾意茫然。
绮罗香 春日咏兰::清代：陈维崧::离墨山前，善权洞口，一径红兰堪藉。露眼如啼，掩冉溪庄水榭。趁雨摘、螺黛青分，带烟采、蝶裙碧化。妒归樵、满担清芬，日斜纤手刚盈把。紫茎暗数漫剪，还取春泥垒，粉红墙罅。午困妆馀，惯是向人沾惹。被玉轸、弹上银蝉，向犀奁、和些冰麝。待閒里、焙入龙团，小窗供夜话。
次韵杨孟载感故园池阁（四首）::明代：徐贲::草阁开清夜，垂垂星斗零。水蒲藏白小，露草宿蜻蜓。文梓裁凭几，生绡画卧屏。此时凉似水，看子拾流萤。
再和杨公济梅花十绝::宋代：苏轼::长恨漫天柳絮轻，只将飞舞占清明。寒梅似与春相避，未解无私造物情。
感怀杂咏 其一::明代：王彦泓::何处青林好卜居，布帆空载一船书。理文有象惭吞凤，避债无台敢食鱼。贫骨岂容仙药换，牢愁难借妙言除。临邛四壁今如此，谁更同时赋子虚。
薛端明挽章三首::宋代：曹彦约::客本何为者，逢公幕府开。兵间虽有志，度外本非才。流不音何在，高风首屡回。只今岩石望，宁忍泰山颓。
对雪和子厚弟四首 其四::宋代：王之道::瑶林我家风，银色佛世界。泠泠一川水，淙玉漱寒濑。敲冰往得鱼，拨冻自挑菜。山居果如此，冷暖任交态。
和贾阁老三首::宋代：胡寅::新柳逢秋叶尚阴，晚莲披露色难禁。坐听玉屑轩犀寺，静对山炉颺水沉。绿酒浅深皆有味，白云来去本无心。辱公丽藻相留句，且复追随翰墨林。
新开望山处::唐代：王建::新开望山处，今朝减病眠。应移千里道，犹自数峰偏。故欲遮春巷，还来绕暮天。老夫行步弱，免到寺门前。
寄寿姻家潘少临将军::明代：卢龙云::廿载儒冠事素王，厌从笔砚守青箱。请缨自许匡时略，授钺堪先结客场。龙马精神看矍铄，麒麟勋业待腾骧。椿株未老誇芳桂，文武家声合并昌。
偶仿赵氏合璧卷各题以句 其三 赵雍筠石幽兰::清代：弘历::不难石白与筠青，仲穆神襟未易形。恰比鸥波坡渚侧，幽兰雅合是同馨。
上史太傅::宋代：楼钥::一坡烟水绿湾环，竹树楼台缥缈间。但说一丘藏曲折，谁知更有四明山。
樗庭为同年丁敬夫先翁赋::明代：陈琛::江水西来深复深，老翁江上看浮沈。也知渴饮止满腹，时取津津浇杏林。人将杏花比仙岛，花实长春雨露好。翁言吾庭更有樗，百年欲与吾俱老。万丈丝纶收钓竿，倚樗长啸摇金山。庭中步影苍苔滑，感慨人间行路难。路难祇应樗下息，忽见新槐长百尺。车盖亭亭荫道旁，树木真为人爱惜。世人疑天感应迂，钻核能留杏一株。槐阴写入樗庭卷，始信阴功果有无。
凤鸣寺十八应真乃日本国所制密印僧典于沈氏沈施于凤鸣::宋代：释居简::木素上金泥，云衣整稻畦。曾充僧典质，未到佛阶梯。领众三韩北，分身两浙西。一龛老风雨，谁与振幽栖。
和晚花::宋代：梅尧臣::春花莫厌早，秋草莫厌迟。各不相羡慕，荣楁乃系时。芙蓉东篱英，虽晚亦自宜。霜前给给开，霜後差差萎。深处有孤萼，寒月尚见披。野蜂徒爱香，冻翼不能支。抱枝无力去，悯然见恩私。
重来桐城::宋代：郭祥正::碧水苍山照眼青，始知朱邑爱桐城。重来二十三年后，犹有斯民眷眷情。
伤迁客殁南中::唐代：张祜::故人何处殁，谪宦极南天。远地身狼狈，穷途事果然。白须才过海，丹旐却归船。肠断相逢路，新来客又迁。
乞病获谴诗以解秽::清代：李宣龚::两年救死与扶伤，获退如闻赦一场。厌与百僚同唯唯，未能三月便皇皇。期颐自古关名德，拳曲何堪律短长。妙语解人终恨浅，强将一障系存亡。
颂一百则::宋代：释重顯::虎头虎尾一时收，凛凛威风四百州。却问不知何太险。
夜分读书有感::宋代：陆游::光阴百岁已中分，拟结茅茨老白云。万里谁怜新卧疾，九重犹记旧能文。枕边得句题屏叠，马上看山隔帽裙。终恨无劳糜廪粟，夜窗聊策读书勋。
水调歌头::元代：林辕::色象毗卢育，具足辟支离。大于人我，总名无量阿僧只。男则给孤舍卫，女则普门觉海，爱欲受根基。若乐兰那行，福报尚愆期。善财施，多宝积，广参师。因缘殊胜，顿超彼岸掬曹溪。佛说须陀含果，我得阿罗汉道，如是证菩提。第一波罗蜜，谛听可思维。
致蒋书楠先生::当代：蔡淑萍::鹤发童颜最可亲，蔼然谈笑似三春。峥嵘岁月归平淡，大学问家情自淳。
画蟹::明代：钱宰::江上莼鲈不用思，秋风吹破绿荷衣。何妨夜压黄花酒，笑擘霜螯紫蟹肥。
楚中::明代：梁以壮::君王龙御覆江萍，才子冤魂上杜蘅。似此尽关天有数，使人徒恨水无情。梦沉巫峡云难断，泪暗荆门玉又生。十五女儿还学舞，夜深何处紫箫声。
山中送友人归途已长触物有叹::明代：邝露::劳劳为客倦，日日送人归。芳草雨中碧，杨花愁处飞。农夫戒春及，老少咸相依。谁能去乡井，终负越山薇。
题四时花鸟 其一 桃花双青::明代：杨士奇::曾闻瑶水上，千岁一开花。常有双青鸟，何非阿母家。
柬罗颢甫::明代：屈大均::白首为儒尚未醇，斯文菽粟更何人。紫阳羽翼期吾友，及此林泉自在身。
雨中题壁::宋代：张耒::去年此日泊瓜州，衰柳萧萧系客舟。白发天涯叹流落，今年对雨古宣州。
雨中漫成四首 其一::宋代：谢薖::东风浑作勒花寒，寂寞林塘不受看。玉版鹤翎俱未识，梨梢空有泪阑干。
杂感六首 其三::明代：梅鼎祚::龙角眷已旦，星鸟贞良时。三光亦浮系，焉得久控持。风水为轮枢，玄天经玉仪。空虚密流徙，自然有成亏。画挈递相矜，娓娓安所归。八埏生乱戎，戎首职为谁。
嘉祐祫享二首 其二 送神用《怀安》。::宋代：郊庙朝会歌辞::灵神归止，光景肃然。福祥裕世，明威在天。孝孙有庆，骏烈推先。佑兹基绪，弥万斯年。
乙未仲冬朔舟次济南大雪百二十韵::明代：胡应麟::密霰三冬集，玄云四望同。微茫屯巨壑，浩荡布长空。入夜光交映，连朝势倍雄。纷披遥坠露，飒沓近含风。漠漠缘堤厚，霏霏入堑融。凌波来冉冉，逐浪去匆匆。岛屿萦枮蘖，汀洲结乱荭。修途霜淅沥，闇谷雾巃嵷。屏翳驱驰疾，玄冥号令隆。山川呈浑沌，宇宙𥳽共工。鍊石娲皇瘁，填河织女癃。衣裳青媛湿，环佩素娥𤧚。月杵舂来细，星箕飐处濛。斗牛沈剑色，雷电撤车攻。南纪阳和伏，东华灏气笼。扶桑霾曙旭，析木炫层穹。齐鲁青如羃，岷峨翠若幢。重阴浮海岱，积素晕河嵩。潮涌钱塘阔，涛蒸渤涨洚。滹沱流易合，勃律𩗗难通。庐阜天连瀑，燕台日贯虹。柱凝江馆瑟，弦折塞门弓。弱水冰堪渡，辽阳淖未瀜。瑶翻藏地轴，玉戏笑天工。碎讶昆吾切，莹看匠石砻。潇湘遗是玦，宛洛种为珫。琮璧唐郊荐，圭璋夏庙肜。王孙珩粲烂，和氏璞茏葱。玛瑙霏成屑，琅玕刿欲镕。水晶盐味淡，火浣布毛冲。贝锦披文砌，鲛绡错绮栊。玻瓈新步障，云母旧屏风。蟾窟俄圆桂，鹍弦骤拂桐。白华怀烱洁，黄竹寄忧忡。处士墙颓荜，幽人径翳蓬。千林凋橘柚，七泽冻杉枫。泞隔双柑侣，泥沾百草丛。禾苗占上瑞，楮叶陋凡工。拟絮情殊惬，吹葭节渐融。吟梅标逸韵，泣笋验深衷。庭院饥喧雀，轩墀静扑虫。罗张梁苑兔，耒瘗邺田螽。潋滟传羔帐，萧疏放鹤笼。狼峰清代北，鹊帜詟云中。蜃吐楼台钜，鲸封观壁窿。鼋鼍愁永蛰，鹯鹗快高翀。远渚拳栖鹭，荒陂窜落鸿。灞桥驴蹇足，蓝岭骑埋鬃。汞已凝贞白，铅仍聚葛洪。玉京朝柱史，银阙跳壶公。棺下乔应耄，笙飞晋尚童。餐苓延蓟训，服乳度茅衷。慧可禅锋利，瞿昙佛行崇。散花摩诘幻，筛粟惠能侗。嶂没须弥岭，池添阿耨谼。菩提陈大梵，优钵湛真空。冶色凌姑射，炎威净祝融。轩涂迷七圣，舜麓正群工。孟氏离宫乐，颜回陋巷穷。水精传孔父，石髓问嵇公。秀彻肤明玠，瑰妍质粲濛。凝脂誇杜姣，傅粉诧何工。赙亮嗟埋树，怀忱叹濯桐。浩游贤七贵，安卧卜三公。竹墅深逃廌，茅庐破匿仝。孙窗芸帙耀，苏窖苋肠充。有履穿东郭，无衣晒郝隆。陶巾敧自漉，姜被薄谁烘。蝶记元婴写，鹅忘逸少笼。含冤齐妇孝，殉节宋臣忠。左伯骸将毙，全师睫故矇。绨分须贾袂，褐绽范丹躬。雨粟嬴君骇，量沙魏卒懵。程徒传旧业，石帅擅奇功。炭化虚疑逊，薪悭孰代崇。长谣逢贾簿，大猎罢萧忠。暑槛宜河朔，春盘忆射洪。峥嵘惊岁暮，朗润报年丰。兰舫忻联鹢，桑弧庆得雄。倦游秦邸外，乘兴越溪东。濡涩全妨舵，飘飖半压篷。群嚣怜榜竖，独钓恋渔翁。爨拥孤烟白，炉存宿火红。布帆悬茜峭，丝笮系青葱。绰约肌生疹，清华目眩瞳。衾裯吟啸里，几簟画图中。白苧歌游子，清商发侍僮。逍遥披氅客，肮脏被裘公。角赋豪吞惠，雕词捷仆融。船邀狂太白，笔授隽文通。皓齿纷相藉，明妆俨作丛。轻盈回曼脸，滑腻衬酥胸。飞动昭阳燕，翩褼洛水鸿。浣纱西子洁，织锦窦姬聪。蛾黛呵张敞，莺喉簇马融。登仙惭有道，中圣羡无功。握麈神先王，持螯思并洪。百壶携若下，五石醉新丰。斝玩商雕瑴，觚携汉铸铜。藏阄拈胜事，横槊斗英风。潦倒青田核，淋漓碧萏筒。南皮簪竞盍，北海座宁空。甲煎芬逾岭，天池味胜蒙。枣梨膏野熟，薏苡酿泉冲。鼎列云英面，匙抄赤穬穜。烂煨樊圃芋，细嚼夏畦菘。汀鹜肥供案，河鲂健入𥵫。奇毛蒐海雁，异味献家豵。虬脯时刲鹿，羊蹯或馔熊。烹鲜庖中窾，斫脍匠成风。大纛思平蔡，高牙誓缚戎。射从飞卫习，棋效积薪攻。挟日平原畅，谈天碣石讧。凤池延小谢，龙鲊询司空。绝倒元平子，清言复阿戎。三坟罗倚相，四部缮行冲。屈宋才无敌，邹枚宴未穷。寥寥白雪赋，千古孝王宫。
送石令君::宋代：刘宰::攀辕父老杂儿童，十载重欣见此风。可但三年方论定，亦由去日与初同。一尘不染冰常莹，万折难回水必东。正直自应神所介，人心况有是非公。
醉花阴•语花::明代：董以宁::露沁香心花中酒。月下低垂首。掩映绿樽中，弱质离披，如何风前抖。美人笑把花枝嗅。欲与花为友。悄自向花言，不解相思，何事如奴瘦。
夜中闻雨枕上作::宋代：周紫芝::老去飘零日，春愁烂漫中。诗窗窥窈窕，睡枕听朦胧。弱柳妨晴态，小桃吹落红。颠风莫相恼，花事不关侬。
浙右赠陆处士::唐代：曹松::静节灌园馀，得非成隐居。长当庚子日，独拜五经书。白浪吹亡国，秋霜洗大虚。门前是京口，身外不营储。
除夕示五弟时甫三绝句 其三::清代：丘逢甲::一尊今夕弟兄同，镜里愁颜醉转童。自笑呆痴老难卖，横戈还想立奇功。
浪淘沙 春雨::清代：熊琏::水墨画遥天。绿涨平川。东风寒上七条弦。料得当筵人薄醉，半臂频添。淅沥洒窗前。春色谁怜。海棠垂泪柳拖烟。一带高楼帘不捲，闲煞秋千。
颂古::宋代：释慧远::静鞭声里驾头来，紧握双拳打不开。打得开，云压香尘何处是，静鞭声里驾头来。
爱女::宋代：王迈::爱女有家后，沉痾未下床。问巫羞左道，市药叹空囊。攻闷三杯酒，祈安一瓣香。祠山消息好，秋杪得还乡。
凤凰山::元代：陈孚::浮屠百尺耸亭亭，落日鸦啼野蔓青。故国尽销熊虎气，荒山空带凤凰形。金根辇路迎禅驾，玉树歌台语梵铃。惟有钱塘江上月，年年随雁过寒汀。
次适安感古二首::宋代：胡仲弓::二南风化盛行时，里咏涂歌总是诗。采到春秋无可采，获麟以后更堪悲。
归计已成述怀::明代：桑悦::年几五十鬓成丝，物理人情觉悟迟。处事求名先得谤，谋身弄巧便成痴。豪吟气象清平世，沈醉情怀太古时。长笑一声归旧隐，空山魑魅最相知。
次韵荅吴石楼学士 其一::明代：罗钦顺::累岁开云日有程，向人酬酢礼全生。愁将小数迷金注，不道诸公费玉成。原庙晓晴高树出，公庭春雨乱蛙鸣。报章未就心偏悚，山北山南伐木声。
咏史 其一::清代：翁照::周衰政不纲，征伐强侯擅。霸业复凌夷，私门势强悍。三桓七穆兴，鲁卫势衰愞。六卿专晋权，《扬水》为之先。争强互相吞，三晋六国半。俱酒为家人，倒置履与弁。如何周威烈，封侯遂其愿。坏法自天朝，史笔昭独断。司马续《春秋》，岂独重辞翰。
废庆宝寺（一作司空曙诗）::唐代：耿湋::黄叶前朝寺，无僧寒殿开。池晴龟出暴，松暝鹤飞回。古井碑横草，阴廊画杂苔。禅宫亦销歇，尘世转堪哀。
送都玄敬主事二首 其一::明代：何景明::夫子风流士，才高耻受樊。长贫思故里，多病乞文园。落日空山暮，清霜十月繁。修程正迢递，努力为加餐。
大鹏::明代：钟芳::大鹏抟风高切云，海水为立昼为昏。风休鹏化杳何许，天光浩浩青无垠。
夜泊英州::宋代：杨万里::旅病情先恶，愁眠梦更惊。犬须终夕吠，月到五更明。未解波头意，偏来枕底声。平生厌行路，投老正追程。
凤台秋霁::明代：卢宽::高台峨峨近仙宫，下有翠竹兼梧桐。相传凤鸟曾此止，一朝凤去台仍空。大明圣人履天位，岁稔时和群物遂。休徵毕至无后期，凤兮当应文明世。
次韵沈告院问讯南湖::宋代：项安世::欲问南湖事，南湖事若何。主人新{上户下鸟}正，风物旧沤波。绿发深深柳，娇钿细细荷。槛虚宜斗鸭，船过莫惊鹅。
得家书将去泰州::清代：许传霈::偏照扬州月，由来十二圆。鱼书迟驿使，乌鸟落江天。明日扁舟客，长淮一路蝉。忘忧树北堂，也说是归年。
魏太史为其尊公中丞请封册子 其五::明代：韩日缵::缵戎祖考，维此武功。保世滋大，曷云自躬。皇纶孔贲，宠誉式隆。君子万年，福禄来崇。
台城路 哀萧劳丈::当代：王蛰堪::百年仙谪尘缘满，九天顿惊传召。鹤羽埋云，人间那更，重觅此公才调。神京路杳。叹翠竹风标，空山襟抱。月冷箫沉，几番泥雪认鸿爪。孤窗乍回梦影，旧曾无意事，都是凭吊。乐雅扬风，忘年契赏，遗泽向谁能道。长眠待晓。念酒外关河，笛边花草。说与牵牛，赋情应未了。
再赠::明代：皇甫汸::投隐何劳卜，游方即是栖。幸开青帝谷，因渡野人溪。竹径情同逸，花源问不迷。那堪一水曲，犹遣寸心西。
柬志群::近代：秋瑾::河山触目尽生哀，太息神州几霸才。牧马久惊侵禹域，蛰龙无术起风雷。头颅肯使闲中老，祖国宁甘劫后灰？无限伤心家国恨，长歌慷慨莫徘徊。
缘识::宋代：宋太宗::法要唯心法，浮生苦海中。经传归实相，水印月皆空。
孙泰::未知：佚名::　　孙泰，山阳人也，少师皇甫颖，操守颇有古贤之风。泰妻即姨妹也。先是姨老矣，以二子为托，曰：“其长损一目，汝可娶其女弟。”姨卒，泰娶其姊。或诘之，泰曰： “其人有废疾，非泰不可适。”　　众皆伏泰之义。尝于都市遇铁灯台，市之，而命洗刷，却银也。泰亟往还之。　　中和中，将家于义兴，置一别墅，用缗钱二百千。既半授之矣，泰游吴兴郡，约回日当诣所止。居两月，泰回，停舟徒步，复以余资授之，俾其人他徙。于时睹一老妪，长恸数声。泰惊悸，召诘之，妪曰：“老妇尝事翁姑于此，子孙不肖，为他人所有，故悲耳。”泰怃然久之，因绐曰：“吾适得京书，已别除官，不可住此，所居且命尔子掌之。”言讫，解维而逝，不复返矣。
姑苏台通遗址::宋代：卢襄::秋风起兮鸿雁归，秋月明兮白云飞，吊往古兮一沾衣。
下相岭抵白石韵::清代：黄琮::荦确一径窄，马蹄不得骋。转步失寸分，万丈堕眢井。毒雾昼未开，炎夏晓犹冷。莓苔翳杂树，惨绿浸衣领。𡾰嵼望侧峰，蜿蜒陟层岭。湿泥深没膝，危石欹压顶。依微漏天光，一霎见曦景。卅里无人声，行行逐云影。
春日姚氏园候客::明代：李舜臣::尝从宾席末，闻道郭园名。之子舟将泛，兹吾盖少倾。花明娇日色，鸟作弄春声。便可留今夕，应多满月情。
芙蓉::宋代：白玉蟾::临水玩芙蓉，一花还两影。上倚夕阳斜，下浸秋波冷。
效阮公诗::南北朝：江淹::岁暮怀感伤，中夕弄清琴。戾戾曙风急，团团明月阴。孤云出北山，宿鸟惊东林。谁谓人道广，忧慨自相寻。宁知霜雪后，独见松竹心。
鹧鸪天::近代：黄侃::淡淡斜阳曳醉天。绮楼丝管正清圆。华灯翠箔邀骢住，人语车声隔巷喧。春晼晚，月婵娟。萧娘双袖六朝烟。微波小艇秦淮夜，一曲霖铃忆去年。
抒感二首 其二::清代：王季珠::谋生乏术抑何堪，纺织工夫女助男。一自官商渔利甚，万家机杼阁东南。
次韵李白石主事爱梅亭对梅花绝句十首录六 其五::明代：张天赋::看花何必问东风，直向花前会大同。认到忘言真妙处，孤根夐立是豪雄。
自黄州还江州::宋代：苏辙::身浮一叶返湓城，凌犯风涛日夜行。把酒独斟従睡重，还家渐近觉身轻。岸回樊口依稀见，日出庐山紫翠横。家在庾公楼下泊，舟人遥指岸如赪。〈江州城下土赤如赭。〉
王厚颂二首::宋代：黄庭坚::八风动摇人不闲，五羖自鬻鬓毛斑。文章书画当富贵，惟有如今至乐山。
休日与客燕语既去听小儿诵书因复作草数纸::宋代：陆游::赐沐家居谢掾曹，暂将萧散慰勤劳。琅琅应节儿书熟，亹亹生风客论高。玉屑名牋来濯锦，风漪奇石出临洮。托盟翰墨吾安敢，挥洒淋漓自足豪。
永和宫词廿七首 其十五::明代：吴伟业::天颜不怿侍人愁，后促黄门召共游。初劝官家佯不应，玉车早到殿西头。
峡中曲 其二::明代：陈绍文::枫叶萧萧峡气寒，渔舟多在洑流安。酒醒向月吹芦笛，惊起鸬鹚过别滩。
送沈纯甫谪戍雷州::明代：欧大任::负戈慷慨出京华，槜李南过莫问家。万死馀生惟世谛，孤臣何地不天涯。寻山应见罗浮凤，去国还看大庾花。前席贾生归有日，赋成那用学长沙。
猩猩行::宋代：刘黻::肩发肖人形，言语剧机警。罝罣不可招，幽旷从驰骋。胡为所嗜偏，遇醪即首肯。染指疑含沙，浸淫归酩酊。蹀履意欲欢，孰知堕深穽。鄙哉酣爵人，白头犹未醒。
洞虚宫::元代：陈方::真馆时时到，仙花树树幽。西风寒入竹，北斗夜当楼。颇觉乾坤异，宁为岁月幽。乞分筇竹好，相伴赤松游。
句曲秋日郊居杂兴十首 其七::明代：杨基::编竹补疏篱，生刍束酒旗。鸡豚田祖庙，鹰犬猎神祠。玉糁菰为粉，琼酥豆作糜。儿童采芦叶，争学短箫吹。
自次前韵酬马奥诸丈见和::宋代：舒岳祥::久别形容改，相逢涕泪收。少陵歌里哭，元亮饮中忧。岩瀑和冰下，溪楂避石流。故园春早动，归计莫悠悠。
乙卯苗变纪事::清代：田榕::疆理仍戎索，招摇自汉旌。如何妖气炽，又见阵云横。姎女雄徵侧，精夫诩单程。不知夜郎道，已用伏波兵。
夜思::明代：林大钦::凉园依蔓草，零露惜秋情。行藏千古思，天地一身轻。月出云间静，风来松上清。虚怀澄物滓，于此正无营。
送上舍之北京::明代：李昌祺::官槐凉露晓来收，之子含情解去舟。阁道千门开北阙，关河万里壮中州。月低高树重城晓，风漾微波太液秋。此去弹冠问知己，故人天上扈宸游。
绿意 乾明寺梦绿亭::清代：程颂万::一丛寒玉。又一重溪影，照来都绿。石径弯环，僧梦微凉，好个翠阴如幄。小阑干外秋痕瘦，画不出、折枝横幅。有美人、亸袖频来，念取天寒人独。昨夜雨凉新过。四围山气净，石发初沐。露洗琴床，烟幕筠帘，病损半篱残菊。林疏不度斜阳影，待石上、安排棋局。怅客中、鬓发萧疏，转忆故园林麓。
新授戒尼师::唐代：王建::新短方裙叠作棱，听钟洗钵绕青蝇。自知戒相分明后，先出坛场礼大僧。
正月初四日听新乐成绝句::宋代：张镃::鳌抃钧天沸广场，渡江何翅纪铿锵。频年遏密无悰绪，乐叟閒来说泰皇。
颂古四十五首::宋代：释如珙::闻声不见形，撼树却惺惺。体用何须论，归家落日明。
西江月·赠南郑彭翼仲，调寄西江月::清代：王照::咫尺仙源有路，此中人不知秦。数家临水自为邻。三斗俗尘扑尽。莫说蒹葭倚玉，忘形尔我无分。绿杨宜作两家春。沾得流风余韵。
如大师求赞::宋代：释清远::比类则疏，现形仍普。得在一瞬，照穷千古。云起吟龙，风生啸虎。赞之绝辞，瞻焉奚睹。
张功父送牡丹，续送酴醾，且示酴醾长编，和::宋代：杨万里::溪桃红霞作红雨，海棠飘尽春无处。约斋锦幄一夜空，行李移归雪宫住。只道青蛟弱无力，飞上朱檐还有翼。贫看翡翠积成堆，忽吐琼瑶真作剧。素影与月相将迎，绿云和露相扶擎。南枝暗香久寂寞，此花与梅同一清。老夫最爱嚼香雪，不但解酲仍涤热。牡丹未要煎牛酥，酴醾相领入冰壶。约斋知我春愁重，并遣二友来相娱。惜无老盆一快举，淡日微风花自舞。约斋诗瘦浪作凝，君不见酒不到刘伶坟上土。
送赵仲履参藩广西::明代：欧大任::昔从棘寺绾铜章，此去薇垣紫绶长。屏翰西南雄五岭，提封东北带三湘。青春行部开牙旆，白日题诗出射堂。会见使君勋业重，汉家铜柱更辉光。
和杨龙图芦雁屏::宋代：蔡襄::何事高堂秋思生，野芦寒雁画工精。风前挺立孤根老，云外相从去意轻。不似丹青能借色，若逢霜月定闻声。研桑心术都无取，回望江乡计未成。
过彭泽怀陶靖节::明代：陈桭::彭泽徙江滨，邑治已非古。慨想靖节翁，流风犹可睹。邈尔千载豪，岂为五斗取。欲憩访遗踪，官船促双橹。
题赵少隐青白堂三首::宋代：陈与义::雪里芭蕉摩诘画，炎天梅蕊简斋诗。它时相见非生客，看倚瑯玕一段奇。
乙亥十月往平定早发土门宿故关书所见::元代：刘因::风烟全赵如平掌，失脚山城梦犹想。土门一缕汉时天，万古行人为谁仰？指似劲敌谈笑中，为状羸仆忍寒强。当年鼓角如可闻，急著清吟和林响。远山宛欲来相迎，近山留人屹相向。或从井底忽登天，倚伏已能先想像。平生爱山真恶谶，今日果为山所网。昨朝爽翠拥修眉，最恨高楼负清赏。壮怀郁郁闷欲绝，安得凌风恣吾往。天教石顶放一头，驶若骅骝脱羁鞅。山灵努力出奇供，只恐先生驾虚枉。万壑霜松动悲啸，极目云烟埋莽苍。北门形势护中原，办与奸雄增技痒。太行横绝半九州，留在平原几尘坱。何人为我起六丁，嵯峨尽堕天宇朗。千年再挽神禹功，恍若鸿流开四象。
句::宋代：王予可::石裂雯华渍月秋。
秋思四首 其四::元代：郝经::昔游东诸侯，秋晚登泰山。伫立太平顶，超然出尘寰。日观望吴越，浩渺秋云间。长风漾江海，天末生微澜。今年坐舍馆，江声满重关。却如在幽陵，修阻不得看。好花静有色，相对婉且閒。无由写哀怨，日绕歌幽兰。
兰词二首 其二 代招::明代：凌义渠::曷予艺之恩不汝久，曷予幕之香不汝守，曷予纫之招匪卬友。猗彼稚节兮山崦水涯，静言一室兮心影攸宜。蓄意浇培兮护此根株，胡所避忌兮虫蚁先驱。沉沉结梦兮梦同止，翩其来迟兮侍君子。
鹊踏枝 病绪::清代：陈世祥::憨病如愁谁见慰。着甚来由，陡地思量悔。花片片飞春不系。燕儿争取愁他坠。翠损红零羞问婢。只有菱花，是我真知己。强起无情还欲睡。罗帏更被香憔悴。
宫词 其三十三::宋代：赵佶::院宇花深锁洞房，更阑银烛尚荧煌。芸窗尽日观前史，入夜乘闲讲谏章。
出都留别林亚清夫人 其一::清代：徐德音::前身风格是林逋，筑室仍依西子湖。班左妍词才独妙，郝钟懿范世应无。扫除铅粉留真韵，点染溪山入画图。却忆当年同里闬，相寻翻似隔蓬壶。
高廉雷三郡旅中寄怀道香楼内子 其二::明代：屈大均::月井蜘蛛度，花轩翡翠过。风长怜柳弱，水绿恨萍多。瘦出飞龙骨，凉添孔雀罗。裁书频见寄，细腻写曹娥。
山行赠野叟::宋代：陆游::莫笑孤村生理微，茅茨烟火自相依。客来旋扫青苔榻，日在先关白版扉。妇女忧蚕租叶去，儿童耘麦荷鉏归。散人世袭江湖号，剩欲溪头借钓矶。
放生池产双莲::宋代：陈宓::年来仙实两呈祥，衮衮公侯讵可量。劳力更宜勤积善，天公元自爱词章。
王处士挽诗::宋代：魏了翁::槿篱山下屋，桐帽水边村。遗子方寸地，传家廿四言。芳荪生夕秀，衰柳带秋昏。千古堂堂恨，青云落泪痕。
偈颂一百三十三首 其五十一::宋代：释居简::日日雨，夜夜雨。锁了日轮，闭了月户。稻也坏，麦也坏。不知者个坏不坏，问取明州憨布袋。
郭将军挽辞 其二::宋代：黄裳::赳赳汾阳十世孙，胸中奇业与谁论。盖棺虽愧淩烟阁，犹有蕃豪说旧恩。
关陇平 其二::清代：叶方霭::关岭兀兀，陇流潏潏。彼泾启戎，乃蠢兹蟊贼。为虺为蜴，为螟为螣。昂首张臆，助逆抗有德。如猬之集，如豨之突。
黄太守宅社集余以疡发不赴时梅渐放::明代：孙继皋::常年怕花落，今夕愁花开。借问尔何意，支离断举杯。昼眠贪拥被，春望羡登台。不分枝头玉，东风故故催。
续曲歌 其三::明代：于慎行::本作双鸳鸯，忽为别鹄怨。不是侬泪流，江水有时断。
己巳元日作 其四::明代：屈大均::流年荏苒恨无闻，六十还嗟未策勋。好学只应师卫武，与龄安敢望周文。心同蕙草寒抽雪，梦似梅花暖作云。报答春光惟有醉，一杯先去劝东君。
同李主敬赋周炼师渔樵耕牧诗四章章十二句 其四::元代：郭钰::子何为牧，蓬莱之麓。自驾青牛度函谷，鹤群鹿子还相逐。芝草松间长未齐，紫苔竹下行迹迷。南山群羊化为石，日斜归去空无携。水泠泠，山簇簇。人间岐路往还复，吁嗟归来乎，吾与尔牧。
晚看取鱼供先慈妣悯忌之荐::明代：罗钦顺::记得明朝奠酒浆，取鱼侵夜绕回塘。慈颜一去无消息，肠断西风桂子香。
河中献捷::唐代：张随::叛将忘恩久，王师不战通。凯歌千里内，喜气二仪中。寇尽条山下，兵回汉苑东。将军初执讯，明主欲论功。落日烟尘静，寒郊壁垒空。苍生幸无事，自此乐尧风。
中原::宋代：文天祥::中原方万里，明日是重阳。桑枣人家近，蓬蒿客路长。引弓虚射雁，失马为寻羊。见说今年旱，青青麦又秧。
琴操五首 其五 闵兰::明代：童冀::兰生兮湑湑。敛厥华兮混萧艾而群。处世罔余知兮繄其所。孰植于门兮芳以贾。患蹇捋锄兮曷返质乎空山。视世奚悲兮嗟嗟乎尔兰。
当垆曲::明代：谢榛::少妇试春衣，当垆出素手。五陵游侠儿，下马一呼酒。
题松柏图::明代：郑真::山中长笑锦红开，风雪宁甘万壑哀。老我勿堪为柱石，般师斤斧不须来。
谢雪卿挽辞钱子霞姬人 其二::清代：孙原湘::芳姿格韵本如仙，了却春痕玉化烟。手把定情团扇子，九原辛苦尚流连。
泊甘棠湖雨后看庐山五老峰::清代：彭玉麟::匡庐峰，何葱茏，五老秀削青芙蓉。嵚崎屴崱凌长空，雁行排列舒芙蓉。虬藤蜷木如扶筇，苍颜绿发苔蒙茸。远看伛偻复龙钟，近看挺拔秀且雄。我家南岳依祝融，曾登泰贷与华嵩。不见湖光万顷扩其胸，不见洪涛巨浸当其冲。此峰不独飞泉鸣琴声淙淙，更有汪洋灏瀚鄱阳湖水飞银龙。闻说上有千年桃花红，几欲凌空飞到天池最上重。大呼匡庐处士同去寻仙踪，振衣千仞长啸开群聋。
满庭芳 吴江舟中读雪堂新诗寄钱尔斐::明代：黄道周::大研停书，谁似尔，玄徽高寄。把银河曳练，宝幢涌地。青鸟衔笺来阆苑，朱鱼结佩传仙字。忆长干、小巷驻霜蹄，曾摇辔。早无意，搴赤帜。慵开眼，翻金匮。但谢安高卧，灌夫直视。且喜榻穿身尚健，从知韦绝心逾细。更钓鳌、海上瞰沧洲，调香饵。
雨中同茂初闲孟过子薪村居即事::明代：程嘉燧::朝寒霡霡荡舟行，渚柳江花白浪生。客到杯香怜閤小，兴移墨漫爱窗明。檐前树缺春山出，桥外天低野寺平。共道主人能下榻，不愁风雨断柴荆。
十二时•吴门金孝充来觅妓侑酒::明代：董以宁::孝章自是难兄也，更有孝充难弟。盖向者、吾闻之矣。今日过予投刺。还恐高轩，空题凡鸟，倒着中郎屣。相揖后、喜接高谈，杏雨梧风，都在君家麈尾。更爱君、唐诗晋字，兼善画图酒史。席上挥毫，樽前顾曲，易得佳人意。奈无端邂逅，柔乡空在梦里。幸衣肖、白衣红袖，将我于中位置。但怪座中，一般奇事，向我称才子。且满斟高唱，试尽欢焉而已。
